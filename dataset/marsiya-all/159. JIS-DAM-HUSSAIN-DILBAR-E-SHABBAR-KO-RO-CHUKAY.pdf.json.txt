1
جسدم حسینؑ دلبر شبّر کو رو چکے
غربت مین یادگار برادر کو رو چکے
پالا تھا جسکو اس مہ انور کو رو چکے
صفدر کو تشنہ لب کو دلاور کو رو چکے
غم تھا کہ ابن فاطمہ آفت مین کیا کرے
اب ہمسے دیکھیے کسے قسمت جدا کرے

2
رعشہ تن ضعیف مین لب خشک رنگ درد
سینے مین گاہ ہوک اٹھی گاہ دل مین درد
چھیٹین قبا پر خون کی تھین گیسوؤن پہ گرد
خالی پرے کو دیکھ کے بھرتے تھے آہ سرد
اک بھائی اور ایک پسر شہہ کے پاس تھا
دل پر ہجوم حسرت و اندوہ و یاس تھا

3
فرماتے تھے کبھی کہ لہو ہو گیا جگر
روتے تھے گاہ زارنوے اقدس پہ رکھکے سر
تکتے تھے مسکرا کے کبھی جانب پسر
کرتے تھے یاس سے کبھی عباس پر نظر
وہ نونہال اور یہ پھولے پھلے ہوے
حضرت کی ایک گود کے دونو پلے ہوے

4
ماتم ادھر تھا فتح کے باجون کی دھوم ادھر
یان بیکسی تھی فوج عدو کا ہوجوم ادھر
باہم تھے سر کشان ری و شام و روم ادھر
زر بانٹتا تھا خود پسر سعد شوم ادھر
ہر شخص نعمتون سے ادھر کامیاب تھا
گذرے تھے تین روز کہ یان قحط آب تھا

5
عباس چاہتے تھے کہ پہلے ہون مین نثار
بیٹے کے غم مین روئین نہ آقاے نامدار
اکبر کا عزم تھا کہ بس اب سر ہے تن پہ بار
عموسے پہلے جائین ہمین بہر کار زار
جاتا ہے وقت ہاتھ سے گر اب فدا نہ ہون
حضرت یہ چاہتے ہین کہ دونون جدا نہون

6
اوٹھتا تھا اہلبیت سے جب شور العطش
شہ کہتے تھے قریب ہلاکت ہین فاقہ کش
کرتے تھے رو کے عرض علمدار ماہ وش
شاید سکینہ جان کو پھر آگیا ہے غش
کس سے کہین جو قلب پہ صدمے گزرتے ہین
افسوس ہمتو جیتے ہین معصوم مرتے ہین

7
دیکھا ہے جب سے لاشۂ قاسم کو پائمال
چھریان جگر پہ چلتی ہین یا شاہ خوشخصال
گر قبلۂ امم سے ملے رخصت جدال
دشت نیرد کو ابھی کر دین لہو سے لال
روکے غلام کو یہ کسی کا جگر نہین
دریا نہ چھین لین تو علی کے پسر نہین

8
جائین جدھر لہو کی ادھر ندیان بہائین
ظالم کسی پرے مین سلامت نظر نہ آئین
کانسے برون کے ٹھوکرین اک اک قدم پہ کھائین
مشکیزہ بھر نہ لین تو نہ منھ آپ کو دکھائین
چھوٹے نہ تیغ ہاتھ سے جب تک کہ دم رہے
چھاتی پر وقت مرگ بھی مشک و علم رہے

9
شہ نے کہا کہ اسمین کسی کو ہے کیا کلام
تم غیظ مین جو آؤ تو ہلجاے روم و شام
بھائی مگر یہ قہر و غضب کا نہین مقام
میری تو یہ دعا ہے کہ ہو صابرون مین نام
پہلے مرون مین تم نہ اگر سد راہ ہو
مجھکو نہین قبول کہ امت تباہ ہو

10
گر تم نہو جہان مین تو پھر کون ہے مرا
ہوتا ہے پیارے بھائی کو بھائی کا آسرا
قوت تمہین بدن کی تمہین زیست کا مزا
سر جسم سے جدا ہو پہ بھائی نہ ہو جدا
اک پل بھی ہو جو آنکھ سے اوجھل تو ہم نہین
بچون کا تمکو غم ہے ہمارا الم نہین

11
بولے بہا کے اشک علمدار نامدار
ہل من مبارز کی ہے اوس فوج مین پکار
یان ایک شاہزادہ ہے اور ایک جان نثار
آخر حضور دینگے کسے اذن کار زار
دیکھین تو آپ انکے نشانون کے اوج کو
اتنا تو کوئی ہو کہ نہ بڑھنے دے فاج کو

12
فرمایا شہہ نے انکو بھی ہے شوق جنگ کا
اچھا جہاد کی علی اکبر کو دین رضا
غازی نے کی یہ عرض کہ یا شاہ کربلا
انصاف کیجیے مجھے خلقت کہیگی کیا
کس منھ سے پاس جاؤنگا خیر الا نام کے
جب شاہزادہ قتل ہو آگے غلام کے

13
بانو کی روح جسم امام زمن کی جان
چھوٹے بڑون کی آنکھون کا تار بہن کی جان
دنیا کی زیب آل رسول زمن کی جان
پامال ہو وہ گل جو ہے سارے چمن کی جان
اس زندگی پہ خاک اگر ایک دم جبئین
ہمشکل مصطفےٰ تو نہون اور ہم جبیئن

14
شہ نے کہا کہ پھر مجھے کھانے دو تیغ و تیر
تم سے جوان تو قتل ہون جیتا رہے یہ پیر
تم یادگار شیر خدا شاہ قلعہ گیر
ہمصورت رسول خدا یہ مہہ منیر
سمجھے ہو سہل تم مجھے مشکل ہے کیا کرن
دو داغ اور ایک مرا دل ہے کیا کرون

15
کھویا تمہین تو پھر نہ ملیگا مجھے سراغ
یارب علی کی قبر کا روشن رہے چراغ
میرا چمن لٹے نہ خزان ہو علی کا باغ
انکا فراق سہل ہے مشکل تمہارا داغ
مان باپ کو امید پسر ہے پسر کے بعد
بھائی چھٹا تو پھر نہین ملتا پدر کے بعد

16
تم ہو گے تو تباہ نہ ہوگا ہمارا گھر
عابد کو بیڑیان نہ نپھائینگے اہل شر
عریان نہونگے بلوے مین سیدانیون کے سر
زینبؑ کو شام مین نہ پھرائینگے در بدر
بچ جائیگے سبھون کے گلے ریسمان سے
بندے چھنین گے پھر نہ سکینہ کے کان سے

17
کہنے لگے یہ رو کے علمدار ذی حشم
میرا ہے افتخار نگہبائی حرم
کرتے ہین گر سپرد یہ عہدہ شہہ امم
بہتر ہے پھر کسی کو عنایت ہو یہ علم
نام و نشان سے کام نہ دنیا سے کام ہے
مجھکو رضاے سیدوالا سے کام ہے

18
سمعًا وطاعتًا ہمین کیا آبرو سے کام
کچھ عرض کی مجال نہ تکرار کا مقام
بہتر ہے بیڑیان بھی پہن لیگا یہ غلام
کھولون صلاح جنگ اجازت ہو دین امام
آقا کرین عتاب نہ گر جان نثار پر
جا بیٹھون منھ چھپا کے علی کے مزار پر

19
رونے لگے یہ سنکے شہنشاہ بحر و بر
عباس آئے خیمہ کے اندر جھکائے سر
سیدانیان یہ کہنے لگین تھام کر جگر
کیا ہے جو روتے آتے ہین عباس نامور
اکبر کی خیر ہو شہہ والا کی خیر ہو
یارب وطن مین فاطمہ صغرا کی خیر ہو

20
سب بیبیان تھین گرد علمدار نامدار
جو پوچھتا تھا اور یہ روتے تھے زار زار
کہتی تھی رو کے زوجۂ عباس بار بار
صاحب کہو تو کچھ کہ مرا دل ہے بیقرار
آنکھون سے اشک بہتےہین چہرا بھی لال ہے
مقتل مین کیا ہوا جو تمہارا یہ حال ہے

21
لیکر بلائین کہتی تھی بانوے شاہ دین
اتنا بتاؤ خیر سے ہین اکبر حسین
کہتے تھے ہاتھ جوڑ کے عباس مہ جبین
ہے خیریت حضور نہ گھبرائین کچھ نہین
کرتا نہین مدد کوئی لاکھ التجا کرین
جو بدنصیب ہون وہ نہ روئین تو کیا کرین

22
بنت علی کے پاس جو پہونچا وہ سیمبر
ماتم کی صف پہ رکھدیے ہتھیار کھولکر
گھبرا کے بولین زینب ناشاد و نوحہ گر
عباس کیا ہے کھولتے ہو کسلے کمر
ابتو کوئی لڑے گا نہ بیکس امام سے
کیون بھائی صلح ہو گئی کیا فوج شام سے

23
رونے کی وجہ کیا ہے الجھتا ہے میرا دم
قاسم کے غم مین کیا ہوا کچھ اور تازہ غم
بہتے ہین اشک نرگسی آنکھون سے دمبدم
بولو تو کچھ حسینؑ کےسر کی تمہین قسم
آخر کھلے گی سب پہ کوئی واردات ہو
مجھے الگ کہو جو چھپانے کی بات ہو

24
کہنے لگین یہ زوجۂ عباس خوشخصال
وہ کونسی ہے بات کہ جسکا ہے یہ ملال
قسمین جناب دیتی ہین تمکو نہین خیال
صاحب بڑی بہن سے کہو اپنے دل کا حال
صدقہ انہین کا سب ہے جو پھولے پھلے ہو تم
بیٹون کی طرح گود مین انکے پلے ہو تم

		25
قدمون پہ سر چھکا کے یہ عباس نے کہا
میرا کفیل کوئی نہین آپ کے سوا
کیونکر نہ روؤن قتل ہوے خویش واقربا
مجکو امام مرنے کی دیتے نہین رضا
میرا نہین خیال شہ خاص و عام کو
دیجے نجف مین جانے کی رخصت غلام کو

26
فرماتے ہین کہ اکبر مہرو وغا کو جائین
اوس لال کو گنوائین یہ دل ہم کہان سے لائین
بچّے ہون کامیاب شہادت ہمین نہ پائین
پردہ اسی مین اب ہے کہ عالم سے منھ چھپائین
کب اوٹھ گئے جہان سے کسی کو خبر نہو
اوس بن مین خاک ہون کہ بشر کا گذر نہو

27
جو سب سے پہلے مرنے پہ مرتا ہو وہ جیئے
کیا معرکے مین داغ جگر چرخ نے دیئے
کفار کے پرے بھی نہ زیرو زیر کیئے
صدمہ یہ ہے کہ باندھے تھے ہتھیار کس لئے
بیکار یہ بہادری صفدری بھی تھی
دنیا مین اپنے نام کو نام آوری بھی تھی

28
زینب نے تب کہا کہ یہ آزردگی ہے لو
معلوم اب ہوا مجھے مطلب ہے انکا جو
کیونکر کہونکہ بھائی کو مرنے کا اذن دو
اچھا مین جا کے کہتی ہون آگے جو ہو سو ہو
رونا ادھر اُدھر یہ غریبی ویاس ہے
انکا بھی درد ہے مجھے انکا بھی پاس ہے

29
مشکل مجھے ہے کس سے کہون اپنا حال زار
وہ مان کی جان و روح پہ بایا کے یادگار
بیکس بہن سے پوچھے کوئی بھائیون کا پیار
کیونکر جئین گے ہاے شہنشاہ نامدار
کہتے ہین موت خلق مین سب اس جدائی کو
یارب مفارقت نہو بھائی سے بھائی کو

30
اس سانح سے غیرون کے دل پر ہو جب قلق
پالا ہے جسنے اوسکا کلیجہ نہ ہو گا شق
پیاری ہے وہ بھی جان ہو گر تن مین اک رمق
مین سچ کہون امام زمن کی طرف ہے حق
خنجر پہ جسکے پھرے اس سے پوچھیے
جسپر پہاڑ پھٹ کے گرے اس سے پوچھیے
 
31
زادی ادھر تھی اور پریشان تھا سب کا حال
آیا ادھر حسین کو عباس کا خیال
ہمشکل مصطفےٰ سے یہ بولا علی کا لال
آزردہ ہو گئے ہین علمدار وخوشخصال
بیتاب دل ہے چھاتی سے لپٹائین بھائی کو
آؤ حرم مین چلکے منا لائین بھائی کو

32
یہ بات کہکے رن سے امام زمین جو آئے
دیکھا کھڑے ہین حضرت عباس سر جھکائے
پھیلا کے ہاتھ لب شہ دین سخن یہ لائے
آؤ گلے لگو کہ دل زار چین پائے
تم تو عزیز تر ہو مجھے نور عین سے
کس بات پر خفا ہوے بیکس حسین سے

33
عباس ہاتھ جوڑ کے بولے کہ کیا مجال
کیا ذکر ہے ملال کا اے فاطمہ کے لال
ہین شیر کبریا کی جگہ شاہ خوشخصال
عاجز ہون شکر مین جو زبان سب ہون تن کے بال
حضرت غلام کہکے پکارین تو شاہ ہون
مادر مری کنیز ہے مین خانہ زاد ہون

34
حضرت کے منھ کو دیکھکر کے زینب نے کہا
صدقے مین یہ بھائی نہ کیجے انہین خفا
آپ انپہ شیفتہ ہین یہ ہین آپ پر فدا
دنیا مین اور بھی کوئی ایسا ہے باوفا
مثل علی جہان کے شجاؤن کے تاج ہین
ظاہر ہے آپ پر بھی کہ نازک مزاج ہین

35
وان ہے وغا طلب عمر خانمان خراب
انکو کسی کی بات کے سننے کی کب ہے تاب
حضرت کے ڈر سے دے نہین سکتے ہین کچھ جواب
غصہ یہی ہے اور یہی انکو پیج و تاب
بگڑین تو پھر بپا ہو قیامت جہان مین
رونا یہ ہے کہ آتا ہے فرق آن بان مین

36
اکبر کو آپ بھیجدین گر سوے فوج شام
ہو جائین دشمن انکے تڑپ کر ابھی تمام
مطلب یہ ہے کہ فوج پہ چمکے مری حسام
دنیا مین مجھ سے بڑھ کے نہ ہوے کسی کا نام
پہلے ہمین حسین پہ سر کو فدا کرین
حق یہ ہے آپ بھی انہین کیونکر جدا کرین

37
نیت سفر پہ باندھی ہے ہتھیار رکھو لا کر
بہنون کی بیکسی پہ بھی ابتو نہین نظر
کیاآپ نے کہا تھا کہ اکبر کٹائین سر
مجھکو کبھی یقین نہین یاشاہ بحروبر
میرے حواس انکے تڑپنے نے کھوئے ہین
روئی ہون مین بھی ساتھ یہ اسطرح روئے ہین

38
کیونکر زمان سے اپنی کہون مین جگر فگار
حضرت پہ انکے دل کا تو مطلب ہے آخرکار
ضد ہے یہی کہ جلد ملے اذن کار زار
خیر اب خوشی انہین کی کرین شاہ نامدار
صفدر ہین جان دینے کو کچھ جانتے نہین
غصے مین یہ تو بات کوئی مانتے نہین

39
شہ نے کہا کہ بس ہے اسی بات پر ملال
لین اذن جنگ خیر سدھارین پے جدال
قسمت مین ہے کہ یہ بھی نہون وقت انتقال
تنہا مسافرت  مین مرے فاطمہ کا لال
قاتل ہو زخمی چھاتی ہو خنجر ہو یاس ہو
کٹنے لگے جو حلق تو کوئی نہ پاس ہو

40
ہم چاہتے تھے ساتھ جئین ساتھ ہی مرین
تلوارین کھا کے ایک جگہ خون مین بھرین
مرنے لگین جو ہم تو یہ زانو پہ سر دھرین
خیر انکی جو خوشی یہی پہلے سفر کرین
مشتاق ہین بہشت کی حورون کے قصر کے
یہ قبل ظہر پہونچینگے ہم بعد عصر کے

41
سب اہلبیت رونے لگے سنکے یہ کلام
قدمون پہ شہ کے جھک کے یہ بولا وہ نیکنام
تقصیر بخشیئے مری یا شاہ تشنہ کام
چھاتی سے سر لگا کے یہ کہنے لگے امام
بھائی سے دل برا کہین ہوتا ہے بھائی کا
یہ روٹھنا فقط تھا بہانہ جدائی کا

42
لائین سلام سامنے زینب بچشم تر
پٹکا اٹھا کے شہ نے کہا باندھیئے کمر
تسلیم کی جری نے ادب سے جھکا کے سر
ہتھیار سج کے خیمے سے نکلا وہ نامور
غم چھا گیا امید چلی یاس رہ گئی
بس تھر تھرا کے زوجۂ عباس رہگئی

43
لیکر علم ادھر سے بڑھا وہ فلک جناب
خادم ادھر سے لائے فرس کو بصد شتاب
گھوڑے پہ جلوہ گرے جو ہوے مثل آفتاب
نور قدم سے چاند بنے حلقۂ رکاب
اسوار سرفراز فرس سر بلند تھا
ہر نعل کا نشان مہ نو سے دو چند تھا

44
آمد علی کے شیر کی ہے رزمگاہ مین
دہشت سے تہلکہ ہے عدو کی سپاہ مین
ہر چند ابھی سوارئ صفدر ہے راہ مین
بجلی چمک رہی ہے ہر اک کی نگاہ مین
غل ہے وہ شیر قصد کیے ہے ترائی کا
پھر آج معرکہ ہے علی کی لڑائی کا

45
یون چھیڑتے فرس کو اس آفت کے بن مین آئے
جیسے نسیم فصل بہاری چمن مین آئے
اس دبدبہ سے لشکر پیمان شکن مین آئے
اس شور پڑگیا اسد اللہ رن مین آئے
جنگل کے شیر صورت آہو دبک گئے
جتنے بڑھے ہوے تھے پرے سب سرک گئے

46
اللہ رے رعب حجرت عباس عرش جاہ
دیکھا جدھر شکار تو کی شیر سی نگاہ
صف پر گرین صفین تہہ و بالا ہوئی سپاہ
ہٹ ہٹ گئے جو نہر کی روکے ہوے تھے راہ
کھایا نگہ کا تیر اگر آنکھ چار کی
دکھلا دی ابروؤن نے برش ذولفقار کی

47
بالاے دوش مشک و علم پشت پر سپر
وہ تیغ تیز کر دے جو دم مین مہم کو سر
وہ تیر الحفیط کمان وہ کہ الحذر
وہ ضرب گرز توڑ دے جو کوہ کی کمر
وہ ڈھال روک لے جو تہمتن کے وار کو
نیزہ وہ جو فرس سے اوٹھا لے سوار کو

48
سر وہ خود گرد پھرے جسکے آفتاب
نور جبین سے بدر فلک قدر کو حجاب
بیت ابروؤن کے حسن کے دیوان مین لا جواب
جو خالی مشک بیز کا نقطہ وہ انتخاب
مر جائے شیر پر جو پڑے اس ولی کی آنکھ
آنکھون کو دیکھیے تو بعینہ علی کی آنکھ

49
قرآن و رحل روے مبین و خط سیاہ
ظلمت مین آفتاب ہے یا جوف شب مین ماہ
سوکھے لبون پر برگ گل تر کا اشتباہ
مدح دہن مین اب نہین ملتی سخن کو راہ
ایسا دقیق اور معما کہین نہین
موجود اسم ہے پہ مسمّا کہین نہین

50
کیونکر کہین کہ غنچہ تصویر درد ہے
یان یاسمن بھی فرط خجالت سے زرد ہے
حیران خیال فلسفیٔ ہر زہ گرد ہے
کسطرح منقسم ہو وہ جوہر جو فرد ہے
میزان عقل مین حکما کے تلا نہین
یہ وہ تلسم ہے جو کسی سے کھلا نہین

51
دانتون مین وہ چمک کہ نہین ہے نظر کو تاب
خود جسکی برق و شرق سے الماس کو حجاب
کیا انکے سامنے گہر بے بہا کی آب ہے
دعوا ہو کچھ تو دون ابھی دندان شکن جواب
گر منھ سے درُکہون تو فصآحت سے دور ہے
دانا کو آبرو کی حفاظت ضرور ہے

52
گردن ہے صاف آئینہ گرون علی
صُنع خدا سے نور کے سانچے مین ہے ڈھلی
شمع گلوکرے شب تیرہ کو منجلی
واحسرتا کہ پیاس کی اسپر چھری چلی
سردے دیا امام کی امداد کے لئے
سقائی کی حسین کی اولاد کے لئے

53
چہرے کو آفتاب اگر کیجیے رقم
تو کاٹتا ہے غیظ سے اپنی زبان قلم
ذرے سے آفتاب جہانتاب یان ہے کم
بالائے فرق سبز پھر ہرے کا وہ حشم
کون ایسا نوجوان تھا خدا کے ولی کے بعد
بے شک علم انہین کے لئے تھا علی کے بعد

54
شانے وہ گول گول وہ بازو بھرے بھرے
فرقت مین جنکی حور نہ تکے پہ سر دھرے
پہونچون کے زور سے تہ و بالا ہوے پرے
پنجہ وہ جسکو دیکھ کے شیر ژیان ڈرے
ضو ان ہتھیلیون کی کہان آفتاب مین
وہ اونگلیان در آئین جو خیبر کے باب مین

55
سینہ وہ آئینہ ہے کہ صدق و صفا کا گھر
مسکن ادب کا علم کا ماخذ حیا کا گھر
اور اسمین اسطرح ہے دل باوفا کا گھر
جسطرح سب گھرون مین مقدس خدا کا گھر
کعبہ ہے گو زمین پہ مگر عرش قدر ہے
دل صدر مین ہے صدر جہان ہو وہ صدر ہے
	
56
قربان ہین ثبات قدم پر ہزار سر
رکھتا ہے فخر جنپہ بصد افتخار سر
اعدا جو لاکھ تیر کرین ایکبار سر
سرکین نہ اور کٹ کے گرین بے شمار سر
نقش اس قدم کا خاک پہ رہتا ہے اسطرح
مٹتا نہین کبھی خط تقدیر جسطرح

57
ناگہ صدا بلند ہوئی طبل جنگ کی
جو تھے بہادر انکے دلون نے امنگ کی
نکلے نقیب اور یہ صدا بے درنگ کی
باگین اوٹھاؤ اسپ کمیت و سرنگ کی
نامی جوان وہ ہے جو لڑے اس دلیر سے
ہان سامنا ہے شیر الٰہی کے شیر سے

58
جب یون بڑھائے دل تو سوارون کے دل بڑھے
گرز اپنے تول تول کے لشکر کے یل بڑھے
ہر صف سے یون اُپی ہوئی تیغون کے پھل بڑھے
جسطرح قبض روح کو دست اجل بڑھے
تنہا تھا وہ بہم تھین صفین جسکے واسطے
یہ معرکہ تھا اک متنفس کے واسطے

59
اولٹی علی کے شیر نے بھی آستین ادھر
قبضے پہ ہاتھ ادھر گیا کانپی زمین ادھر
ظاہر ہوا جلال جہان آفرین ادھر
آیا جلال مین اسد خشمگین ادھر
صف پر جو صف گری تو پیادے سوار پر
گویا علی نے ہاتھ رکھا ذو الفقار پر

60
یون تیغ شعلۂ زا نکل آئی نیام سے
جسطرح برق ابر سے معنی کلام سے
نکلی بیاض صبح شب تیرہ فام سے
چہرا دکھایا حور نے دارالسلام سے
ائینہ ظفر تھا کہ نکلا غلاف سے
کھینچا پری کو فخر سلیمان نے قاف سے

61
چمکی جو تیغ برق جہندہ بنا سمند
خود آگ تھا وہ رخش تو سیماب جوڑ بند
آہو جو خاک پر تو ہوا کی طرف پرند
اسوار کو وغا مین چھپاے وہ سر بلند
ہر نعل و سم کو فوق تھا بدر و بلال پر
طاؤس و کبک وجد مین تھے اسکی چال پر

62
گھوڑا کہین ہزبرکسی جا پری کہین
آہو کہین ہما کہین کبک وری کہین
تیرون نے اوس سے رومین نہ کی ہمسری کہین
نرمی کہین شتاب کہین صفدری کہین
رکھتا تھا معرکہ مین قدم اس وقار سے
جیسے چمن مین پھول گرے شاخسار سے

63
کلک اوسکے ہاتھ پاؤن کو لکھے تو کیا لکھے
مردم ہوا پرست کہین گر ہوا لکھے
خود بے سعادتی ہے کہ بال ہما لکھے
مشہور نارسا ہو تو ذہنِ رسا لکھے
ناقص کہین جو طالب تشبیہ تام ہین
یہ تو اسی کے غاشیہ دارون کے نام ہین

64
پریان نثار ہوتی ہین چال اوسکی دیکھیئے
حورون کے بال دیکھ کے یال اسکی دیکھیئے
سرعت دم جدال و قتال اوسکی دیکھیئے
کیا حسن ہے رکاب و دوال اسکی دیکھیئے۔۔۔۔۔۔۔۔
روشن ہین پتلیان کو قدم اوس جری کے ہین
آنکھین وہ حور کی ہین یہ گیسو پری کے ہین

65
آغاز جنگ مین وہ ۔۔۔۔۔۔۔۔۔۔۔۔۔۔
گھونگھٹ نیا تھا۔۔۔۔۔۔۔۔۔۔۔
جانا تھا یون اور تار ہو۔۔۔۔۔۔۔۔۔۔۔۔۔۔۔
جیسے ہوا مین جاتی ہے آب روان پہ ناؤ
تھا صاحب علم بھی جدل پر تلا ہوا
کشتی ی بادبان تھا پھر پرا کھلا ہوا

66
یون ۔۔۔۔۔۔۔۔۔۔۔۔۔۔۔
تھا۔۔۔۔۔۔۔۔۔۔۔۔۔
چکر مین تھی یہ۔۔۔۔۔۔۔۔۔۔۔۔۔۔۔
تلوار فرد۔۔۔۔۔۔۔۔۔۔۔۔۔۔۔
بیدم تھے وہ جو تیغ دو دم سے دو چار تھے
گر کچار تھے تو آٹھ جو دو تھے وہ چا تھے

67
جب سن سے وہ چلی تو گرے سر زمین پر
سر تھے کسی جگہ کہن پیکر زمین پر
وہ تیغ دم نہ لے کہین دم بھر زمین پر
جبریل بھی بچھائین اگر پر زمین پر
فتح و ظفر خسام دو دستی کے ساتھ ہے
دست خدا کے جوشن بازو کا ہاتھ ہے

68
ڈھالون کو روکتے تھے جوانان پر جگر
بجلی گری تڑپ کے تو پھر کیا کرے پسر
وہ اڑ گئین کلائیان دھڑ سے گرا وہ سر
یازو ہوا وہ قطع وہ دو ہو گئی کمر
وہ آتش فسساد و غضب خاک ہو گئی
سینہ وہ کٹ گیا وہ زرہ چاک ہو گئی

69
وہ برق جب ادھر سے اودھر جا کے پھر گئی
خون پی کے سر اوڑا کے صفین کھا کے پھر گئی
بیجان کیا اوسے اسے تڑپا کے پھر گئی
تھی اک چھری کہ حلق پہ اعدا کے پھر گئی
چڑھتے ہی رن پہ نشۂ جرأت اوتر گئے
دیکھا نہ صاف منھ اسی حسرت مین مر گئے

70
غصہ ستم تھا قہر غضب تھا جفا نئی
اڑتے تھے سر تنون سے چلی تھی ہوا نئی
مضمون نئے تھے بندش مہر و وفا نئی
نیزے نئے تھے چال نئی تھی ادا نئی
جیسے ورق ہوا سے پھرے یون الٹتے تھے
سو سو گلے اشارۂ ابرو مین کٹتے تھے

71
فوجون مین ابتری تھی علی کے ھنیل سے
سیفی سے تیز صاف دعاے کمیل سے
جوہر کہین فزون تھے ضیا مین سہیل سے
ہاتھون بڑھی ہوئی تھی روانی ہین سبل سے
نازل تھا قہر منزل ہستی خراب تھی
گھر گر رہےتھے کفر کی بستی خراب تھی

72
اعدا کے حق مین ہو گیا آب حسام سم
کرتے تھے آہوؤن کی طرح خوشخرام رم
نیزے تھے خوف سے صفت چوب خام خم
ایسا لڑا جہان مین کوئی تشنہ کام کم
دشمن بھی منحرف تھے وہ پیکار کر گئے
مقتل سے اوڑ کے تاسر کہسار سر گئے

73
بھاگے چڑھی کمانین ستمگر اوتار کے
پھینکا کسی نے جو شن بکتر اوتار کے
ٹپکے کسی نے سلحہ یکسر اوتار کے
کوئی دوہائی دیتا تھا مغفر اوتار کے
ہلچل تھی بھاگنے پہ قدم سب اوٹھائے تھے
دست امان اودھر کے علم سب اوٹھائے تھے

74
کیا آگ تھی کہ خاک مین سب کو ملا گئی
ستم ہو گیا اوسے جسے پانی پلا گئی
آئی جدھر زمین کے طبقے ہلا گئی
زخمون کے پھول نخل بدن پر کھلا گئی
نیزون پہ بلبلون کا نشیمن بنا دیا
رن کی زمین شور کو گلشن بنا دیا

75
رہوار بھر رہا تھا طرارے ادھر اودھر
سب بھاگتے تھے خوف کے مارے ادھر اودھر
اوڑتے تھے اوسکے دم سے شرارے ادھر اودھر
دنبالا وار گرتے تھے تادے ادھر اودھر
دریا پہ ہاتھ دھوے تھے سب اپنی جان سے
تلوار کیا برستی تھی آگ آسمان سے

76
شمشیر زن کے ہاتھ مین دست خدا کا زور
پہونچا تھا ہاتھون ہاتھ جسے مرتضیٰ کا زور
کَس بل غضب کا قہر کی ضربت بلا کا زور
نعرہ یہ تھا کہ مجھ مین ہے مشکلکشا کا زور
مرحب سا اتنی فوج مین اک نامور نہین
کیونکر کھلے یہ زور کہ خیبر کا در نہین

77
حسرت رہی وغا کی دل حق پسند کو
کھولا نہ ایک نے مرے نیزے کے بند کو
پستی پہ  لاؤن اوج سے کس سر بلند کو
خندق ہو عمر ہو تو اوڑاؤن سمند کو
دو ٹکڑے کردون رستم دستان و گیو کے
پٹی سے باندھون مثل علی ہاتھ دیو کے

78
جم کر لڑو صفون کی صفائی تو دیکھ لو
ابن علی کی قلعہ کشائی تو دیکھ لو
گردن کی اور سرون کی صفائی تو دیکھ لو
پیاسے مسافرون کی لڑائی تو دیکھ لو
سر سبز مین ہون تیغ دو دم سر خرو رہے
تمکو ہوس رہے نہ مجھے آرزو رہے

79
ہر بار رن پہ رن پڑے ایسی نبرد ہو
تھراے آسمان رخ خورشید زرد ہو
ہنگامہ ہو کہ نہ بازار سرد ہو
بڑھنے نہ دو مجھے تو جانون کہ مرد ہو
بالائے دوش مشک ہے تلوار ہاتھ مین
دریا کا گھاٹ لیتا ہون دو چار ہاتھ مین

80
یہ سنکے وان کی فوج سے اک پہلوان بڑھا
گویا کہ جومتا ہوا پیپل دمان بڑھا
نیزہ بڑھا اودھر سے ادھر سے نشان بڑھا
پنجہ اوٹھا کے صید پہ شیر ژمان بڑھا
دیکھا جو نعرہ مار کے اوس بد خصال کو
سمجھے یہ سب اسد نے دبوچا غزال کو

81
نیزہ ادھر اودھر سے بصد کرو فرتلا
باندھا اودھر جو بند شقی نے ادھر کھلا
ہوتا ہے کیا ہزار کرے فوج غلغلا
یہ موج بحر قہر وہ پانی کا بلبلا
تھی چوٹ پر تو چوٹ تکان پر تکان تھی
نیزے مین نوکہ تھی نہ کلائی مین جان تھی

82
جوڑا بچا کے سر کو ستمگر نے زہ سے تیر
تھرا رہا تھا شور بگیر و بزہ سے تیر
زخمی ہوا نہ صدر نہ گذرا زرہ سے تیر
گوشہ کہان سے کٹ گیا ٹو ٹا گرہ سے تیر
سر زد خطا یہ کیا ہوئی ششدر شریر تھا
اوچھے سے دار مین نہ کمان تھی نہ تیر تھا

83
ظالم پکارا تول کے پھر گرز گاو سر
اسکی ہوا لگے تو سلامت نہ پاؤ سر
ممکن نہین کہ خاک پر گر کر اوٹھاؤ سر
اے نور چشم حیدر صفدر بچاؤ سر
رستم سا پہلوان ہو تو جی اسکا چھوٹ جائے
ایک اسکی ضرب مین کمر کوہ ٹوٹ جائے

84
عباسؑ نے کہا کہ خموش او زبان دراز
اللہ خاکسار کو کرتا ہے سرفراز
گو مین ضعیف ہون پہ توانا ہے کار ساز
کیا گرز گا و سر کی حقیقت ہے اور گراز
برہم اگر ہون لال شہہ قلعہ گیر کے
پٹکین زمین پہ کلۂ اژدر کو چیر کے

85
بے شرم رات بازون سے کج ادائیان
نیکون سے یہ بدی یہ بھلون سے برائیان
کیا تجھ سے گاؤ زُور کی زُور آزمائیان
ہم توڑ ڈالتے ہین اسد کی کلائیان
ضیغم دبک کے بیشۂ حیدر مین آتے ہین
یان کے غزال خیبر کو آنکھین دکھاتے ہین

86
مارا جھپٹ کے گرز گران رو سیاہ نے
روکا سپر یہ ضرب کو اوس دین پناہ نے
پکڑی کلائی ہاتھ سے بازوے شاہ نے
چھوٹی نہ لاکھ زور کیا کینہ خواہ نے
نقصان جان بھی دست درازی کے ساتھ ہو
چھوڑے نہ گرز کو تو نہ بازو نہ ہاتھ ہو

87
جب پھٹ کے اونگلیون سے ٹپکنے لگا لہو
پہنونچا سزا کو مین یہ پکارا وہ کینہ حو
بولے یہ ہاتھ چھوڑ کے عباس نیک خو
پھر کیجیو نہ لاف زنی میرے روبرو
تو ہاتھ جوڑتا ہے تو منھ موڑتا ہون مین
صید زبون سمجھ کے تجھے چھوڑتا ہون مین

88
یہ گھاٹ چھین کر ہمین بھرنی ہے مشک آب
تڑپا رہا ہے قلب کو بچون کا اضطراب
تلوار  جلد کھینچ لے او خانہان خراب
رکتا ہے دم لڑآئی کا ہو فیصلہ شتاب
مشکلکشا کی تیغ کا یہ فیض عام ہے
جب چار ہاتھ چل گئے قصّہ تمام ہے

89
جب اسطرح چلے کئی تیغ زبان کے وار
سیف دودم کو تول کے آیا وہ نابکار
رو کر کے چند بار صدا دی کہ ہوشیار
تلوار سر پہ آئی کہ مرحب پہ ذوالفقار
سب غول چار آئینہ والون کا دنگ تھا
سر تھا نہ صدر تھا نہ کمر تھی نہ تنگ تھا

90
دو ہو کے منھ کے پل جو گرا نصف راہوار
بس سرنگون گیا سوے دوزح و ضابکار
عباس سوے نہر بڑھے بہر کار زار
نیزے اوٹھا اوٹھا کے یہ کہنے لگے سوار
گو آپکی بھی تیغ مین آفت کا کاٹ ہے
بڑھیے ذرا سنبھل کے یہ تیغون کا گھاٹ ہے

91
غازی پکارا بڑھ کے ہمارے قدم ہٹین
ممکن نہین کہ صاحب سیف دودم ہٹین
تیغین مڑی نشان ہون سلامی علم ہٹین
دریا سے تم ہٹو یہ نہوگا کہ ہم ہٹین
سر کے نہین قدم ابھی آگے بڑھے ہوے
ابھرے ہین شیر پیر کے دریا چڑھے ہوے

92
دریا یہ کیا ہے اور تمہاری بساط کیا
ثابت قدم کو تیغون کا دم کیا صراط کیا
یہ گھاٹ کیا ہے قصر ہو تو کیا رباط  کیا
جب جان دی تو جسم کی پھر احتیاط کیا
اوڑنے کو پرملینگے اگر تیر کھائین گے
کوثر پہ ابتو ہم اسی دریا سے جائین گے

93
رکھینگے تیغ تیز کے قبضے پہ ہاتھ جب
کھل جائیگا اشارے مین یہ بندوبست سب
دریا ہے جنکے جد کا وہ بچے ہین تشنہ لب
سر لوٹتے پھرینگے جو ٹوکا کسی نے اب
ہتھیار کیا ہین فوج کے جی چھوٹ جائینگے
یہ مورچے بندھے ہوے سب ٹوٹ جائینگے

94
اعدا جمے سنبھال کے ہتھیار گھاٹ پر
ڈھالین نہ تھین گھٹا تھی دھواندھار گھاٹ پر
آئی چمک کے برق شرر یار گھاٹ پر
چلنے لگی دلیر سے تلوار گھاٹ پر
اعدا ہزار ڈھالون مین منھ کو چھپاتے تھے
کیا وار تھا کہ نہر مین سر اوڑ کے جاتے تھے

95
جھپٹے مثال شیر جدھر صف الٹ گئی
یہ ہاتھ تن سے اوڑ گیا وہ ڈھال کٹ گئی
جو فوج مثل موج بڑھی تھی وہ ہٹ گئی
دیکھا جو گھاٹ تیغ کا جرأت بھی گھٹ گئی
اللہ کا غضب تھا کہ تلوار ہاتھ مین
دریا کا گھاٹ لے لیا دو چار ہوتھ مین

96
بجلی تھی یا کہ رخش کا پرتو ادھر اودھر
مر کر سوار گرتے تھے سو سو ادھر اودھر
چلتے تھے سم جو وقت تکُ دو ادھر اودھر
ہلچل تھی بیچ مین تو روارو ادھر اودھر
صف پر گری تھی صف تو پرے بھی پرون پہ تھے
دو پانون تھے زمین پر اور دو سرون پہ تھے

97
اللہ ری سمند کی چھل بل لڑائی مین
بجلی تھی یا چمکتی تھی ہیکل لڑائی مین
تلوار چل رہی تھی مسلسل لڑائی مین
پھٹ پھٹ گئے تھے ڈھالون کے بادل لڑائی مین
بھاگڑ مین شہسوارون سے رہوار چھٹ گئے
جی چھوٹے گھاٹ چھٹ گیا ہتھیار چھٹ گئے

98
جب سن سے تیغ تیز چلی سر پہ سر گرا
بھائی پہ بھائی باپ پہ مرکر کر پسر گرا
خون ناریون کا اوڑ کے مثال شرر گرا
چمکی جو دو طرف یہ ادھر دو اودھر گرا
کشتون کے پشتے ہو گئے ضرب دلیر سے
عرصہ فرس پہ تنگ تھا لاشون کے ڈھیر سے

99
بجلی تھی سر پہ یا چمک اوس شعلہ ریز کی
یارانہ جنگ کا تھا نہ طاقت گریز کی
زہرے ہین آب تاب کسے ہے ستیز کی
گھاٹ اوس طرف سے باڑھ ادھر تیغ تیز کی
بڑھ کر نہ شکل امن نہ ہٹ کر نجات ہے
آگے لہو کی نہر ہے پیچھے فرات ہے

100
ہر بار اڑکے جاتا تھا چارون طرف سمند
تلوار نے گریز کے کونچے کئے تھے بند
گھوڑون سے گر کے پست ہوے کتنے سر بلند
دریا مین گر کے مر گئے کتنے جفا پسند
عنصر بھی تھے شریک دم تیغ لاگ مین
پھینکا ہوا نے خاک مین پانی نے آگ مین

101
ٹکڑے ہوے تھے فرد کے دو چار زوج کے
پستی مین لوٹتے تھے طلبگار اوج کے
دریا مین گر پڑے جو تلاطم سے فوج کے
منھ توڑ ڈالے اونکے طمانچون نے موج کے
بھاگے شقی ادھر سے جو منھ پھیر پھیر کے
بے جان کیا بھنور نے انہین گھیر گھیر کے

102
ساحل پہ تیغ تول کے گونجا وہ شیر نر
جو ہمکو روکتی تھین وہ فوجین گئین کدھر
توڑا ہے ایک ہاتھ سے خیبر کا ہمنے در
کرتے ہین مرتضےٰ کے پسر یون مہم کو سر
ہمسے مقابلہ تھا اسی کائنات پر
تھے مورچے کو چونٹیان نہر فرات پر

103
تیغون نے کچھ نہ کاٹ دکھایا نہ کش نہ بل
پرزے کہان ہین اونکے جو ڈھالین تھین بے بدل
نیزے وہ کیا ہوے جو تلے تھے دم جدل
کیا برچھیون نے غیر مذلت دکھائے پھل
سر اونکے کسطرف گئے جانین کدھر گئین
وہ تیر کیا ہوے وہ کمانین کدھر گئین

104
جنکو نہ دو دو دن ہو بہم قوت لایموت
اونکے جواب مین یہ تحیر ہو یہ سکوت
زربین تھین یا کہ موم یہ ابتک نہین ثبوت
حلقے یہ تھے کمند کے یا تار عنکبوت
ثابت نہین خیار تھے یہ یا عمود تھے
پانی پہ یہ حباب تھے یا سر پہ خود تھے

105
تر تھے عرق مین ہاتھ مین تھی تیغ خونچکان
ٹھنڈھی ہوا کچھار سے آئی جو ناگہان
بولے یہ کانپ کانپ کے عباس نوجوان
وا حسر تا کہ دھوپ مین ہین قبلۂ زمان
بس اے صبا جہان کی فضا ہے قفس ہمین
پانی کی آرزو نہ ہوا کی ہوس ہمین

106
ساحل سے نہر مین جو گیا وہ فلک حشم
بولے حباب بحر کہ آنکھون پہ یہ قدم
پانی مین جلوہ گر تھا جو عکس رخ و علم
تھے ماہ و مہر آئینۂ آب مین بہم
آئی صدا دورد کی ہر لعل و سنگ سے
دریا زبر جدی تھا پھریرے کے رنگ سے

107
عباس نومور جو کیئے تھے لبون کو بند
پانی پہ ڈالتا تھا نہ منھ اسپ سر بلند
گردن پہ ہاتھ پھیر کے بولا وہ ارجمند
احسنت ہے سمند رضا جو وفا پسند
با آبرو مزا ہے سوے خلد جانے ہین
تیری وفا کا شور رہے گا زمانے مین

108
چھینٹے جو منھ پہ دینے لگا وہ فلک وقار
گردن ہلائی اوسنے کہ یہ بھی ہے ناگوار
پانی گیا جو منھ مین تو مین ہونگا شرمسار
پیاسا ہے ابن فاطمہ کا طفل شیر خوار
آقا جگر لہو ہے سکینہ کے حال پر
فاقہ یہ تیسرا ہے محمدؐ کی آل پر

109
مشکیزہ بھر کے رخش کو آواز دی کہ چل
یان منتظر تھی راہ کو روکے ہوے اجل
آئے تھے گھاٹ تک کہ بڑھے برچھیون کے پھل
تیغون پہ تیغین فوج پہ تھی فوج دل پہ دل
رستے تھے بند امن کی راہین بھی بند تھین
نیزے تلے ہوے تھے کمانین بلند تھین

110
اک شور تھا کہ شیر دلاور نہ جانے پائے
فرزند فاطمہؑ کا برادر نہ جانے پائے
سقاے اہلبیت پیمبرؐ نہ جانے پائے
ہان نور عین سائی کوثر نہ جانے پائے
پھر ہے ظفر یزید کی گر یہ شہید ہو
عباس کے گلے کو جو کاٹین تو عید ہو

111
نعرہ کیا جری نے کہ ہم رکنے والے ہین
ابتر کیا تھا جنکو وہی یہ رسالے ہین
یہ دیکھے بھالے سب ہین جو بھالے سنبھالے ہین
ثابت ہوا کہ دن ابھی ڈھالون کے کالے ہین
پستی کو ڈھونڈھتی ہے بلندی نشانون کی 
شاید ابھی کجی پہ ہے قسمت کمانون کی

112
اسوقت سب جہان مجھے ملکر تو روک لے
فوجین تو آئین سامنے لشکر تو روک لے
دیوار تیغ و نیزہ و خنجر تو روک لے
تم کیا ہو مجکو سید سکندر تو روک لے
آیا ہون جان بلب کئی بچون کو چھوڑ کے
حائل پہاڑ ہون تو نکل جاؤن توڑ کے

113
فرما کے یہ فرس کو دبایا دلیر نے
دریا لہو کا دم مین بہایا دلیر نے
شیر خدا کا زور دکھایا دلیر نے
پٹکا زمین پر جسے پایا دلیر نے
یون توڑ ڈالین نیزون کی ڈانڈین مڑوڑ کے
جسطرح پھینک دے کوئی تنکون کو توڑ کے

114
ہتھیار چھوڑ چھوڑ کے بھاگے شریر سب
چوٹین پڑین کہ بھول گئے وار و گیر سب
کٹ کٹ گئے ملے ہوے چلون مین تیر سب
چھپتے تھے سہم سہم کے برناؤ پیر سب
تھین دھجیان پھریرون کی یکسر اوڑی ہوئین
ڈھالون مین منھ چھپاتی تھین تیغین مڑی ہوئین

115
جس دوش پر تھی اشک اوسی ہاتھ مین علم
سینہ سپر تھا کوندتی تھی تیغ برق دم
برسا رہے تھے تیرون کا منھ بانی ستم
رکتے نہ تھے مگرکہین عباسؑ ذی حشم
کیا شیر دل سوار تھا کیا راہوار تھا
جب باگ اوٹھائی فوج کے حلقون کے پار تھا

116
لشکر یزید کا تھا کہ دریا بے کنارے
پیدل جو گر پڑے تو بڑھے جنگ کو سوار
بھاگے جو وہ تو آئے کنارے پہ نیزہ دار
نیزے قلم کیے تو چلے برچھیون کے وار
کیونکر مہم یہ سر ہو اک آفت نصیب سے
پلّے سے تیر چلتے تھے پتھر قریب سے

117
فوجون سے اوس ترائی سے لڑتے ہوئے جو آئے
تلوارین سر پہ  لگ گئین پہلو پر تیر کھائے
مجبور ہے بشر جو نہ مہلت اجل سے پائے
غازی کے ہاتھ کٹ گئے شانون سے ہاے ہائے
پانی بہا تو جانچلی زور گھٹ گیا
مشکیزہ جب زمین پہ گرا دم اولٹ گیا

118
غش مین فرس سے جھک کے جو سنبھلا وہ دین پناہ
مارا کسی نے دیدۂ حق بین پہ تیر آہ
سر پر لگا جو گرز تو حالت ہوئی تباہ
رہوار سے گرا پسر ضیغم الاہ
آوٹھ بیٹھتے تھے لوٹ کے یون ارض پاک پر
جسطرح زخمی شیر تڑپتا ہے خاک پر

119
اک شور تہنیت کا ہوا فوج مین اودھر
یان بار غم سے ٹوٹ گئی شاہ کی کمر
تلوار پٹکتے ہوے دوڑے جو ننگے سر
تھاما پسر نے بازوے شپیر نوحہ گر
بے ہاتھ تھامے پانون بڑھانا محال تھا
جسطرح بیقرار ہو بسمل یہ حال تھا

120
بھائی کا داغ درد جگر تین دن کی پیاس
ضعف بعر شکستہ کمر منتشر حواس
فرماتے تھے ٹھہر کے پسر سے بدرد و یاس
اکبر کدھر ہے لاشہ عباسؑ حق شناس
بتلا دو اب کہ جال ہمارا تباہ ہے
رستہ پہاڑ ہو گیا یا سخت راہ ہے

121
دم چڑھ گیا ہے سانس اوکھڑتی ہے دمبدم
صدمے سے بیٹھا جاتا ہے دل کیا اوٹھین قدم
دنیا سے کھو گئے ہمین عباسؑ ذی حشم
سیدھا ہون کسطرح کہ برادر کا ہے الم
سب گھٹ گیا ہے خون جو مرا رنگ زرد ہے
دل مین کمر مین سینے مین بازو مین درد ہے

122
دو بھائیون کی موت بھی آئی نہ ایک جا
کسوقت مین  بچھڑ گیا ہمسے وہ مہ لقا
دم توڑتا ہے نہر یہ شاید وہ باوفا
یہ ہے کراہنے کی اوسی شیر کے صدا
ڈھونڈھے گی اونکو روح اگر مر بھی جاؤنگا
پیدا نہ باپ ہو گا نہ بھائی کو پاؤنگا

123
پہونچے ترائی مین جو شہہ دین بصد تعب
سقاے اہلبیت نظر آیا جان بلب
بازو کٹے تھے خون مین ڈوبا تھا جسم سب
دم توڑتا تھا ہچکیان لے لے کے ہے غضب
آنکھون سے نزع مین بھی روان جوے اشک تھی
پُرخون علم پہ ہاتھ تھا چھاتی پہ مشک تھی

124
سینے پہ منھ کو رکھ کے پکارے شہہ زمن
حاضر ہوا برادر مظلوم و بے وطن
اے میرے شیر اے مرے جرار و صف شکن
آزردہ ہو کہ دیر مین پہونچا یہ خستہ تن
مرتے ہین ہم جلا دو ہمین منھ سے بول کے
دیکھو تو حال بھائی کا آنکھون کو کھول کے

125
غازی نے آنکھ کھول کے دیکھا رخ امام
اینٹھی تھی یہ زبان کہ نہ کچھ ہوسکا کلام
کروٹ جو لی کراہ کے کانپا بدن تمام
آنا تھا ہچکیون کا کہ تھا موت کا پیام
مانند بوئے گل دم آخر گزر گیا
منزل پہ بوجھ رکھ کے مسافر گزر گیا

126
بھائی جوان مر گیا بھائی کے سامنے
پٹکا زمین پہ سر سے عمامہ امام نے
حضرت سے عرض کی پسر تشنہ کام نے
چلیے اب اہلبیت محمدؐ کو تھامنے
ماتم بپا نہو جسد پاش پاش پر
نکلی سکینہ گر تو سب آئینگے لاش پر

127
فرمایا شاہ نے کہ برادر کو رو تو لون
مظلوم کو غریب کو صفدر کو رو تو لون
سقاے اہلبیت پیمبر کو رو تو لون
عاشق کو بے وطن کو دلاور کو رو تو لون
صبر آئے کس طرح ابھی تازہ جدائی ہے
اولاد باپ کی ہے برابر کا بھائی ہے

128
مر جائے بھائی اور نہ بھائی بُکا کرے
گھٹ گھٹ کے کسطرح سے یہ صدمے سہا کرے
غربت مین ہو یہ جس پہ مصیبت وہ کیا کرے
میری بھی موت اب کہین آئے خدا کرے
مرتے ہین ان کے رشتہ الفت کو توڑ دون
گودی مین جو پلے اوسے جنگل مین چھوڑ دون

129
ناگاہ در سے خیمے کے فضہ نے دی صدا
کیسا یہ غل ہے نہر پہ یا شاہ کربلا
دریا سے کس طرف گئے عباسؑ باوفا
گھر سے نکل پڑی ہے سکینہؑ برہنہ پا
تن کانپتے ہین ضعف سے ہاتھون مین ہاتھ ہین
عباس کے پسر بھی سکینہؑ کے ساتھ ہین

130
یہ شور سن کے لاش سے اوٹھے امام دین
مشک و علم کو لے کے بڑھے اکبرؑ حزین
چلائی رو کےعاشق عباس مہ جبین
ہے ہے علم تو آتا ہے میرے چچا نہین
چھائی ہوئی ہے کیسی اوداسی نشان پر
کیا بنگئی ارے مرے عمو کی جان پر

131
لائے علم جو خیمے مین سلطان بحر و بر
رایت کے ساتھ ساتھ تھے بچے برہنہ سر
دیکھا جو اوس علم کا پھرہرا لہو مین تر
سیدانیان زمین پہ گرین تھام کر جگر
سر پیٹتی تھی کوئی کوئی خاک اوڑاتی تھی
ہے ہے کا شور تھا کہ زمین تھر تھراتی تھی

132
چلاتے تھے حسینؑ کہ غمخوار مر گیا
زینبؑ ہمارا یار وفادار مر گیا
قوت تھی جس سے ہاے وہ جرار مر گیا
سقاے آل احمد مختار مر گیا
اب کون آفتون مین رکھے گا خبر مری
سیدھی نہو گی قبر مین بھی اب کمر مری

133
غش مین پڑی تھی زوجۂ عباس نوجوان
سب مل کے اوسکو زیر علم لائین بیبیان
بکھرا کے بال پکاری وہ خستہ جان
لوگو بتاؤ لاش علمدار ہے کہان
پوچھو بلائین لے کے شہہ تشنہ کام کی
کیا وجہ ہے جو لاش نہ لائے غلام کی

134
بولی یہ رو کے بانوے بیکس بدردو غم
وہ کر گئے تھے آپ وصیت یہ مرتے دم
چلائی سر کو پیٹ کے وہ کشتۂ الم
صاحب ترستے رہ گئے دیدار کو بھی ہم
مرتے ہوئے نہ چاند سی صورت دکھا گئے
کس بات پر کنیز سے صاحب خفا گئے

135
یہ بین کر کے غش جو ہوئی وہ اسیر غم
سر اوٹھ کے پیٹنے لگین رانڈین بصد الم
بس اے انیس خستہ جگر روک لے قلم
آقا سے کر یہ عرض کہ اے قبلہ و امم
سر سبز وکامیاب جہان مین غلام ہو
اس عبد باوفا کا زمانے مین نام ہو
