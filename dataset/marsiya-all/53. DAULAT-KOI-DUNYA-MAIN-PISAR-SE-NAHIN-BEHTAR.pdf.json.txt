MarsiyaeMarsiya
www.emarsiya.com
جلد سوم
مرثیہ میر انیس

دولت کوئی دنیا میں پسر سے نہیں بہتر
راحت کوئی آرام جگر سے نہیں بہتر
لذت کوئی پاکیزہ ثمر سے نہیں بہتر
نکہت کوئی بوئے گل تر تے نہیں بہتر
صدموں میں علاج دل مجروح یہی ہے
زیحان ہے یہی راح یہی روح یہی ہے

ماں باپ کا دل غنچہ خنداں ہے اسی سے
وہ گل ہے کہ گھر رشک گلستاں ہے اسی سے
سب راحت و آرام کا سامان ہے اسی سے
آبادیِ کاشانہ انساں ہے اسی سے
کس طرح کھلے دل کہ جگر بند نہیں ہے
گھر قبر سے بدتر ہے جو فرزند نہیں ہے

یہ وہ ہے عصا پیر جواں رہتا ہے جس سے
یہ وہ ہے نگیں نام و نشاں رہتا ہے جس سے
وہ شمع ہے پُرنور مکاں رہتا ہے جس سے
وہ دُر ہے قوی رشتہ جاں رہتا ہے جس سے
کھوتے نہیں یہ مال زر و مال کے بدلے
موتی بھی لٹا دیتے ہیں اس لال کے بدلے

صورت یہی شوکت یہی اجلال یہی ہے
ثروت یہی حشمت یہی ابتال یہی ہے
سرمایا یہی نقد یہی مال یہی ہے
گوہر یہی یاقوت یہی لال یہی ہے
دل بند ہو پہلو میں تو غم پاس نہیں ہے
کچھ پاس نہیں گر یہ رقم پاس نہیں ہے

ماں باپ کی آسائش و راحت ہے پسر سے
تلخی میں بھی جینے کی حلاوت ہے پسر سے
خوں جسم میں آنکھوں میں بصارت ہے پسر سے
ایام ضعیفی میں بھی طاقت ہے پسر سے
آرام جگر قوت دل راحت جاں ہے
پیری میں یہ طاقت ہے کہ فرزند جواں ہے

وہ شے ہے خوسی در پہ کھڑی رہتی ہے جس سے
وہ چین ہے راحت کی گھڑی رہتی ہے جس سے
وہ فعل ہے امید بڑی رہتی ہے جس سے
وہ دُر ہے یہ دُر جان لڑی رہتی ہے جس سے
آرام جگر تاب و توان ساتھ ہے جس سے
پھرتا ہے جدہر رشتہ جان ساتھ ہے اس سے

مالک سے بھرے گھر کے اجڑ جانے کو پوچھو
گھر والوں سے اس تفرقہ پڑ جانے کو پوچھو
ماں! باپ سے قسمت کے بگڑ جانے کو پوچھو
یعقوبؑ سے یوسفؑ کے بچھڑ جانے کو پوچھو
الله دکھائے نہ الم نورِ نظر کا
بہ جاتا ہے آنکھوں سے لہو قلب و جگر کا

اب رخصت اکبرؑ ہے شہ تشنہ وہاں سے
فرزند بچھڑتا ہے امام دو جہاں سے
پیری میں چھڑاتا ہے فلک تازہ جواں سے
کس فصل میں درپیش ہے فرقت تن و جاں سے
آتی ہے اجل گود کا پالا نہیں جاتا
صابر سے کلیجے کو سنبھالا نہیں جاتا

فرماتے ہیں فرزند سے آنکھوں کو چرا کر
دیکھ آؤ ذرا مادر ناشاد کو جا کر
کہتا ہے وہ ناشاد جواں الگ بہا کر
اب جائیں گے خیمے میں سناں سینے پہ کھا کر
منھ نیزہ و شمشیر سے موڑا نہیں جاتا
سب چھوٹیں مگر آپ کو چھوڑا نہیں جاتا

مولا یہ غلام اب متمنی ہے رضا کا
مشتاق ہے یہ خشک گلا آب بقا کا
شہرہ ہے علمدار دلاور کی وغا کا
کچھ کام تو خادم سے بھی ہو راہ خدا کا
اس خاک کا ذرہ ہو جو خورشید وہی ہے
جو آج مرے زندۂ جاوید وہی ہے

جینے پہ مرے عشق خدا جس کو نہیں ہے
پتھر ہے محبت کا مزا جس کو نہیں ہے
خاک اس زر و گوہر پہ بقا جس کو نہیں ہے
لٹتی ہے وہ دولت کہ فنا جس کو نہیں ہے
ادنیٰ ہو تو اعلیٰ ہو گدا ہو تو غنی ہو
حصہ یہ اُسی کا ہے جو قسمت کا دھنی ہو

ڈوبے گا جو حیدر کے سفینے میں نہیں ہے
نام اس کا شفاعت کے نگینے میں نہیں ہے
دل مردہ ہے گر درد بھی سینے میں نہیں ہے
مرنے میں جو لذت ہے وہ جینے میں نہیں ہے
سر دینے کی لذت کوئی سرداروں سے پوچھے
زخموں کا مزا شہ کے نمک خواروں سے پوچھے

پھر موت ہے گر عمر ملی لاکھ برس کی
بلبل سے اب اُٹھتی نہیں تکلیف قفس کی
داماندوں کو آتی ہے یہ آواز جرس کی
ایذا ہے مسافر کو فقط چند نفس کی
اُس دن کے سوا توشۂ عقبی نہ ملے گا
ڈھونڈھے گا تو پھر قافلہ ایسا نہ ملے گا

دوری نہیں کچھ عمر سفر ہوتی ہے کوتاہ
ہمت ہو تو کٹ جاتی ہے نرمی سے کڑی راہ
سالک ہے وہی راہِ رضا سے جو ہو آگاہ
آسیل کی صورت تجھے کوثر کی ہے گر چاہ
جاتا ہے وہیں پھر کے جو آتا ہے جہاں سے
دن بھر میں کہاں مہر پہونچتا ہے کہانسے

کوتاہی قسمت نے چھڑایا ہمیں سب سے
محجوب محمدؐ سے خجل شاہِ عرب سے
سر دیں گے دم صبح ارادہ تھا یہ شب سے
تڑپا کیے اور کچھ نہ کہا پاس ادب سے
دشمن پہ نہ ایسے الم و غم ہو جہاں میں
قاسمؑ تو ہو فردوس میں اور ہم ہوں جہاں میں

چھوٹے جو ہوں وہ جوہر شمشیر دکھائیں
ہم خاک بسر روتے ہوئے لاشوں پہ جائیں
عباسؑ علیؑ خوں میں لب نہر نہائیں
بعد اُن کے بھی سر دینے کا ہم اذن نہ پائیں
فرزند فدا باپ پہ ہوتے نہیں شاید
ہم حیدرؑ کرار کے پوتے نہیں شاید

بچپن میں ہمیں آپ نے شمشیر عطا کی
مٹ جائیں گے جوہر جو ہمیں نے نہ وفا کی
ہم شیر ہیں شیروں کے قسم شیر خدا کی
حرمت میں شجاعت کی تو عزت ہیں وفا کی
نبضوں میں کمانیں رہیں ہتھیاروں سے کھیلے
بچپن میں جو کھیلے بھی تو تلواروں سے کھیلے

نے صبر میں حضرت سا کوئی ہے نہ رضا میں
گھر آپ نے صدقے کیا سب راہِ خدا میں
یہ حوصلہ کس کا ہے کہ روئے نہ عزا میں
کیجے مری امداد بھی اس رنج و بلا میں
گر بعد خدا کے ہیں تو ماں باپ ہیں مولا
دیجے مجھے رخصت کہ سخی آپ ہیں مولا

اے سالک منہاچ علی راہ دکھاوے
مشتاق ہوں جس در کا وہ درگاہ دکھاوے
دروازہ رحمت مجھے اللہ دکھاوے
دربار شہنشاہ فلک ماه دکھاوے
وان پر پہونچیں جہاں عرش بھی پایہ نہیں رکھتا
ہم سائے میں اس کے ہوں جو سایہ نہیں رکھتا

یہ کہہ کے جو قدموں پہ گرا وہ مہِ انور
سر چھاتی سے لپٹا کے یہ کہنے لگے سرور
میں مانع تحصیل سعادت نہیں دلبر
جو تم سے بن آے وہ کرو ہاے علی اکبرؑ
یہ سنتے ہی دنیا سے گذر جائے گی زینبؑ
رونا مجھے اس کا ہے کہ مر جائے گی زینبؑ

عمر اُس نے گنوائی ہے محبت میں تمھاری
سب ہیں پہ وہ عاشق ہے حقیقت میں تمھاری
اٹھارہ برس کاٹے ہیں الفت میں تمھاری
کیونکر اسے صبر آئے گا فرقت میں تمھاری
اللہ ہی چاہے تو نہ حائل کوئی شے ہو
یہ مرحلہ ایسا ہے کہ دو باتوں میں طے ہو

بسم اللہ اگر عزم ہے تو خیمے میں جاؤ
ماں سے بھی پھوپھی سے بھی رضا جنگ کی لاؤ
روکوں گا نہ میں شوق سے پھر برچھیاں کھاؤ
آب دم شمشیر سے پیاس اپنی بجھاؤ
دیر اب کہیں دنیا سے گزرنے میں نہ ہوے
ہاں جلد کہ عرصہ مرے مرنے میں نہ ہوئے

شہرت ہے جو اب دیجیے سر راہ خدا میں
سو نفع سے بہتر ہے ضرر راہ خدا میں
آبادی ہے لٹ جائے جو گھر راہ خدا میں
ہو عید جو قرباں ہو پسر راہ خدا میں
اک یہ بھی عطا ہے کہ بنے کام ہمارا
دولت تو اسی کی ہے سب اور نام ہمارا

یہ سن کے گیا خیمے میں وہ صاحب توقیر
الفت سے پھری گرد پسر بانوئےؑ دلگیر
لپٹا کے گلے کہنے لگی شاہ کی ہمیشر
سونلا گئی ہے دھوپ میں یہ چاند سی تصویر
دو دن سے اس آفت میں نہیں سوئے ہو بیٹا
آنکھوں پر ورم کیسا ہے کیا روئے ہو بیٹا

حضرت کی تو ہے خیر کہو اے مرے دلبر
اشک آنکھوں سے ٹپکا کے یہ بولا وہ دلاور
اب خیر کہاں کٹ گیا سب شاہ کا لشکر
نے آپ کے بیٹے نہ بھتیجا نہ برادر
عمو نے بھگایا تھا جنھیں وہ بھی پھرے ہیں
مظلوم پدر لاکھ سواروں میں گھرے ہیں

اک ہم ہیں کہ بابا کی مدد کر نہیں سکتے
اظہار جوانمردی جد کر نہیں سکتے
فوجوں کے ہٹا دینے میں کد کر نہیں سکتے
بے حکم کوئی وار بھی رد کر نہیں سکتے
دربار میں سر دینے کی باری نہیں آتی
سب مرتے ہیں اور موت ہماری نہیں آتی

رخصت ہمیں ماں دیں نہ پھوپھی دیں نہ پدر دیں
مجبور ہیں کیونکر قدم شاہ پر سر دیں
دم بھر میں یہ میدان وغا لاشوں سے بھر دیں
سرکش جو بڑھے آتے ہیں پسپا انھیں کر دیں
اندوه و مصیبت کی صفیں بہٹ نہیں سکتیں
وہ بیڑیاں ہیں پاؤں میں جو کٹ نہیں سکتیں

جائیں گے کدھر جب نہ رہے سید عالی
نے دوست نہ ہمدرد نہ مولیٰ نہ موالی
کیسی یہ مصیبت فلک پیر نے ڈالی
یہ آج کا جینا نہیں دو حال سے خالی
یا کوہ میں یا دشت کے میداں میں مریں گے
یا بیڑیاں پہنے ہوے زنداں میں مریں گے

الفت میں بگڑتا ہے بنا کام ہمارا
اب صفحہ ہستی سے مٹا نام ہمارا
شہرہ تھا بہت روم سے تا شام ہمارا
آغاز تو وہ اور یہ انجام ہمارا
یہ منزل اندوہ بلا کاٹ کے مرتے
گر منع نہ ہوتا تو گلا کاٹ کے مرتے

سر دے کے شجاعانِ عرب خلد میں پہونچے
دنیا سے بصد عیش و طرب خلد میں پہونچے
پھر راحت و آرام ہے جب خلد میں پہونچے
اے واہ ہمیں رہ گئے سب خلد میں پہونچے
آفت میں کوئی روکنے والا ہی نہ ہوتا
اے کاش پھوپھی نے ہمیں پالا ہی نہ ہوتا

کس کو ہے نظر تشنہ دہانی پہ ہماری
دے گا نہ کوئی نذر بھی پانی پہ ہماری
رونے کی ہے جا مرتبہ دانی پہ ہماری
جیتے رہے خاک ایسی جوانی پہ ہماری
چرچا نہ فدا ہونے کا دنیا میں رہے گا
مانع ہوئے ماں باپ یہ کوئی نہ کہے گا

ہتھیار کدھر پھینکیں کہاں چھپنے کو جائیں
کس بن میں رہیں کون سے جنگل کو بسائیں
تنہا ہیں سفارش کے لیے کس کو بلائیں
امداد کریں شیر خدا فاطمہؑ آئیں
اعجاز ہو تو کام مرا بند نہ ہوگا
یوں تو کوئی رخصت پہ رضامند نہ ہوگا

زینبؑ نے کہا کس پہ یہ غصہ ہے میں واری
کچھ منھ سے کہا میں نے کہ مادر نے تمھاری
کیا وجہ یہ کس بات یہ ہے گریہ و زاری
سج لیجیے ہتھیار طلب کیجے سواری
انصاف کرو صدقے گئی اہل وفا ہو
روکیں تو پدر پالنے والی سے خفا ہو

کیوں کاٹو گلا غیظ سے کیوں ہونٹ چباؤ
میں شہ سے دلا دوں گی رضا شوق سے جاؤ
مر جاؤں گی سر پیٹ کے آنسو نہ بہاؤ
لو رخ کی بلائیں تو میں لے لوں ادھر آؤ
تقصیر ہمیں سے ہوئی لو جانے دو بیٹا
الجھی ہوئی زلفوں کو تو سلجھانے دو بیٹا

بانوؑ نے کہا لو انھیں یوں کون منائے
غصہ بھی اٹھائے وہی جو ناز اٹھائے
سمجھی میں یہ حضرت سے خفا ہو کے ہیں آئے
اس پردے میں پیغام جدائی بھی ہیں لائے
کچھ ان کی ہیں کچھ آپ کے ہیں بھائی کی باتیں
میں خوب سمجھتی ہوں یہ دانائی کی باتیں

بانو کا یہ کہنا تھا کہ رحمت کا ہوا غل
رانڈوں میں شہیدوں کی مصیبت کا ہوا غل
آفت کی پڑی کوک قیامت کا ہوا غل
اس شور میں اکبرؑ کی بھی رخصت کا ہوا غل
گھبرا گئے سجادؑ حزیں چونک کے غش سے
سمجھے کہ سفر ہو گیا اصغرؑ کا عطش سے

فضہ سے کہا کیا ہوا کیسی ہے یہ زاری
سر پیٹ کے وہ خادمۂ خاص پکاری
شپیرؑ اکیلے ہیں غضب ہو گیا واری
اب جاتی ہے رن کو علیؑ اکبر کی سواری
ماں خاک اڑاتی ہیں پھوبھی غش میں پڑی ہیں
سب بیبیاں حلقہ کیے گرد اُن کے کھڑی ہیں

فرمایا عصا لا کہ برادر سے مل آئیں
غازی سے مجاہد سے دلاور سے مل آئیں
دریائے شہادت کے شناور سے مل آئیں
شپیرؑ کے پیارے علیؑ اکبر سے مل آئیں
بھائی کا نہیں کوچ یہ رخصت ہے نبیؐ کی
ہم آپ چلیں گے کہ زیارت ہے نبیؐ کی

فضہ نے عصا دے کے جو بازو کو سنبھالا
بستر سے اٹھا کانپ کے وہ گیسوؤں والا
خم ہو گیا تھا درد کمر سے قد بالا
تھرا کے پڑا پاؤں کہیں اور کہیں ڈالا
اشک آنکھوں سے بہتے تھے گریباں قبا پر
ہر بار ٹھہر جاتے تھے سر رکھ کے عصا پر

آواز حزیں تھی کہ مری جان برادر
بیمار برادر ترے قربان برادر
ہم آتے ہیں ٹھہرے رہو اک آن برادر
ذی قدر برادر مرے ذی شان برادر
ہم روئیں تمھیں تم ہمیں روتے ہوئے جاؤ
بھائی سے بغلگیر تو ہوتے ہوئے جاؤ

عابدؑ کی طرف دیکھ کے دوڑے علی اکبرؑ
آنکھوں کو ملا ہاتھوں سے قدموں پہ ملا سر
سجادؑ نے فرمایا کلیجے سے لگا کر
گردن میں مری ڈالدو باہوں کو برادر
شانے کے قریں زلف معنبر رہے بھائی
چہرہ مرے چہرہ کے برابر رہے بھائی

اے روشنی خانۂ زہرا ترے صدقے
اے باپ کے عاشق مرے شیدا ترے صدقے
اے تشنہ لب اے بیکس و تنہا ترے صدقے
اے ره رو فردوس معلیٰ ترے صدقے
گھر آج اجڑتا ہے لٹے جاتے ہیں بھائی
ہم قافلہ والوں سے چھٹے جاتے ہیں بھائی

غربت میں مبارک تمھیں ہمراہی شپیرؑ
کیا دیکھئے واماندوں کو دکھلاتی ہے تقدیر
مرنے کی اجازت نہیں دیتے شہِ دلگیر
تب کیا مجھے آئی کہ پڑی پاؤں میں زنجیر
لٹ جائے گا گھر بعد شہنشاہ زمن کے
ہیہات گلا ہوئے گا حلقے میں رسن کے

اے اکبرؑ مہرو تجھے پاؤں گا کہاں میں
اے صفدر خوش خو تجھے پاؤں گا کہاں میں
اے زینت پہلو تجھے پاؤں گا کہاں میں
اے قوت بازو تجھے پاؤں گا کہاں میں
بے غسل و کفن آپ تو میداں میں رہیں گے
ہم بیڑیاں پہنے ہوئے زنداں میں رہیں گے

بھیا یہ نقاہت مری اور بوجھ یہ گھر کا
کیا زور ہے جو حکم شہِ جن و بشر کا
عمو کا سہارا نہ تمھارا نہ پدر کا
غربت تو یہ اور سامنا اس شکر شر کا
گھر جلنے میں رہنے کا نہیں ہوش کسی کو
بچوں کو سنبھالوں گا کہ ناموسِ نبیؐ کو

اے راحتِ جاں یاور و غم خوار ہمارے
دلدار مددگار پرستار ہمارے
پہلے نہ چلی حلق پہ تلوار ہمارے
افسوس ہوئے تم نہ عزادار ہمارے
ملتے ہیں کہاں ساتھ کے کھیلے ہوئے بھائی
فریاد کہ ہم آج اکیلے ہوئے بھائی

اللہ ری ان بھائیون کی گریہ و زاری
جس طرح برستا ہے کبھی ابر بہاری
ماں کہتی تھی قرباں میں الفت کے تمھاری
بس صبر کرو تپ میں غش آ جائے گا واری
سہرا اسد اللہ کی جائی کو دکھائے
بھائی کا خدا داغ نہ بھائی کو دکھائے

غش آنے لگا جب تو کہا بھائی سے رو کر
کچھ ہم سے وصیت تو کرو اے علی اکبرؑ
آہستہ کہا جاتے ہیں بھائی سوئے کو ثر
پانی جو ملے یاد ہمیں کیجو برادر
مر کر بھی پسر قبلہ و کعبہ کے قریں ہو
تربت مری پائین مزار شہِ دین ہو

اس معرکہ سے جب ہو وطن آپ کا جانا
صغرا کو کئی بار کلیجے سے لگانا
کہنا کہ بہن پھر گیا بابا سے زمانا
وعدہ تو کیا تھا پہ نہ تم تک ہوا آنا
شپیرؑ پہ فوجوں کی گھٹا چھا گئی صغراؑ
آنے ہی کو ہم تھے کہ اجل آ گئی صغراؑ

یہ کہہ کے پھوپھی پاس گئے اکبرؑ دل گیر
ہاتھوں کو بھی جوڑا کہ بحل کیجیے تقصیر
منھ دیکھ کے مادر کا یہ کی یاس سے تقریر
دودھ آپ بھی بخشیں تو ملے عزت و توقیر
اس مژدہ سے تن میں مرے جان آئیگی اماں
دو روز کی یہ پیاس ابھی مجھ جائے گی اماں

زینبؑ نے کہا میں ہوں رضامند و ثنا خواں
تقصیر تری کچھ نہیں اے اکبرؑ ذی شاں
ماں بولی میں ان سوکھے ہوئے ہونٹوں کے قرباں
لو دودھ بھی بخشا تمھیں ماں نے بدل و جاں
آگے ترے دنیا سے سفر کر نہ گئی ماں
یہ ذکر سنا ہائے غضب مر نہ گئی ماں

یہ سن کے تڑپنے جو لگی زینبؑ ناشاد
ہے ہے علیؑ اکبر کی ہوئی رانڈوں میں فریاد
جس وقت چلا خیمے سے وہ غیرت شمشاد
غل تھا کہ بہو فاطمہؑ کی اب ہوئی برباد
یوں گرد حرم روتے تھے اس سروِ رواں کے
جس طرح کے ماتم ہو جنازے پہ جواں کے

فضہ نے جو پردہ درِ دولت کا اٹھایا
خورشید مبیں برج شرف سے نکل آیا
ذروں پر جو پڑنے لگا اس مہر کا سایا
چلائی زمیں سب سے فزوں ہے مرا پایا
میں رتبے میں ہوں چرخ چہارم سے زیادہ
خورشید مرے پاس ہیں انجم سے زیادہ

بنتی مری اس نور سے ہے طورِ تجلیٰ
بھاری ہے ترازوئے فلک سے میرا پلّا
دامن ہے مرا حور و ملائک کا مصلّا
مجھ پر وہ مرے جس کو علیؑ سے ہے تولّا
تا حشر ہے یہ فیض شہنشاہ ہدا کا
تسبیح مری ہوئے گی اور ذکر خدا کا

پہونچے جو قریں شہ کے تو کی عرض کہ حضرت
اقبال سے مولا کے ملی جنگ کی رخصت
فرمایا کے دیتی ہے چہرے کی بشاشت
مسعود و مبارک سفر گلشن جنت
مرضی ہو تو یہ پیر بھی دے ساتھ تمھارا
نبھ جائیں گے ہم تھامے ہوئے ہاتھ تمھارا

اکبرؑ نے کہا آپ سلامت رہیں آقا
دنیا کا شرف دولت دیں عزت عقبا
کوثر کی نہ خواہش ہے نہ جنت کی تمنا
ہوں میں فقط آب دم شمشیر کا پیاسا
تو قیر ملے خلق میں ماں باپ کے آگے
مشتاق ہوں اس کا کہ مروں آپ کے آگے

نام آپ کے بابا کا ہے کونین میں شاہا
یٰسین کہا حق نے کہا ہے کہیں طاہا
جو آپ نے طفلی میں کہا اس کو نباہا
چاہا وہی مولا نے جو اللہ نے چاہا
قربان مجھے کیجئے یہ تمنائے دلی ہے
میراثِ خلیل آپ کو حصہ میں لی ہے

فرمایا الا اے پسر عاقل و دانا
ہے ذات خدا قادر و قیوم و توانا
جو آیا ہے اک دن اسے درپیش ہے جانا
آگے کوئی پیچھے کوئی ہوتا ہے روانا
وقفہ کبھی دن کا ہے تو عرصہ کبھی شب کا
جب طے ہوئی منزل تو مکاں ایک ہے سب کا

تھی صبح کہ احباب مسافر ہوے سارے
دن دوپہر آیا تھا کہ عباسؑ سدھارے
اب جاتے ہو تم بعد زوال اے مرے پیارے
عرصہ نہیں کچھ آتے ہیں ہم بعد تمھارے
تم اور نہ بھائی نہ بھتیجا نہ پسر ہے
روتے ہیں ہم اس پر کہ ضعیفی کا سفر ہے

اک ہم ہیں کہ اس پیاس میں کام آئے ہیں سب کے
لاشے میں لے آئے شجاعان عرب کے
فاقے سے کئی روز کے جاگے ہوئے شب کے
ہوتا تھا یہ ثابت کہ غش آ جائے گا اب کے
اعدا نے جہاں دوست کو مارا وہیں پہونچے
میداں میں ہمیں جس نے پکارا وہیں پہونچے

اتنا بھی کوئی اب نہیں اے اکبرؑ مرو
جب تیروں سے غربال کریں جسم جفا جو
تلواروں سے مجروح جو سر تیروں سے پہلو
گھوڑے سے اتارے تو کوئی تھام کے بازو
پامال ہیں لشکر نا اہل کرے گا
پر خیر یہ مشکل بھی خدا سہل کرے گا

ہر طرح گذر جائے گی اے اکبرؑ ذی جاه
پر الفت اولاد سے عاجز ہے بشر آہ
کچھ جان چلی جاتی ہے تن سے ترے ہمراہ
غش آتا ہے گرتے ہیں سبنھالو ہمیں للہ
جس پاس پسر ہو وہ جواں بخت ہے بیٹا
یہ ہجر تو کچھ موت سے بھی سخت ہے بیٹا

کس طرح سنبھالوں کہ دلِ زار نہ تڑپے
کچھ دل کی کہوں قلب جو اکبار نہ تڑپے
اس طرح کوئی مرغ گرفتار نہ تڑپے
یوں مرتے ہوئے صاحب آزار نہ تڑپے
تازہ غم محبوب خدا ہو گیا مجھ کو
اب تک تو میں اچھا تھا یہ کیا ہو گیا مجھ کو

گذری نہیں اس طرح کی ایذا کبھی دل پر
اے لال یہ صدمہ نہیں پہونچا کبھی دل پر
برچھی کبھی سینے پہ ہے نیزہ کبھی دل پر
گر دل ہے کلیجے پہ کلیجا کبھی دل پر
اب اشکوں کی ندی بھی بھائی نہیں جاتی
وہ آگ لگی ہے کہ بجھائی نہیں جاتی

لو چھاتی سے لپٹو کہ قرار آئے جگر کو
فرزند نے خم ہو کے رکھا پاؤں پہ سر کو
حضرت نے کہا چھاتی سے لپٹا کے پسر کو
برباد کیے جاتے ہو اکبرؑ مرے گھر کو
منظور یہ تھا ساتھ مروں ساتھ فدا ہوں
پر خیر سدھارو کہ میں راضی برضا ہوں

رخصت ہوئے جب شہ سے علیؑ اکبر ذیشاں
گھوڑے پہ چڑھے آپ کھلا رحل پہ قرآں
وہ رخش کی چھل بل وہ ضیائے رخ تاباں
اک برق چمکتی ہوئی پہونچی سر میداں
زردی رخِ خورشید پہ چھائی نظر آئی
پر تو سے زمیں رن کی طلائی نظر آئی

سب دشت بسا پھولوں سے بو تن کی جو پھیلی
فردوس میں مہمانِ خدا جن کے طفیلی
نور ایسا جہاں چادر مہتاب بھی میلی
گیسو وہ کہ مجنوں ہو جنھیں دیکھ کے لیلی
اک عشق ہے ہونٹوں سے حلاوت طلبوں کو
گر دیکھے تو چاٹا کرے شیریں بھی لبوں کو

آنکھوں سے خجل آہوئے چینی و خطائی
دونوں نے یہ چتون یہ سیاہی نہیں پائی
مردم کے لیے فخر ہے یاں ناصیہ سائی
شیروں کو تپ آتی ہے دم چشم نمائی
یاں کچھ گل بادام حقیقت نہیں رکھتا
نرگس وہ کہے گا جو بصارت نہیں رکھتا

دیوانی ہوں پریاں نظر آئے جو یہ رفتار
گو شوق شہادت ہے یہ عجلت نہیں زنہار
تھم تھم کے اٹھاتے ہیں قدم مردم دیدار
پہونچا نہ سلیماں سے کبھی مور کو آزار
لازم ہے سدا پاس ضعیفوں کا قوی کو
دیکھا ہے کبھی شیر کی آہستہ روی کو

پیشانی پہ ٹھہرے یہ نظر کو نہیں یارا
سجدے کا نشاں ہے کہ چمکتا ہے ستارا
دشمن کے لیے تیغ ہے ابرو کا اشارا
پلکیں بھی ہیں خونریزی اعدا پر صف آرا
خال ایسے کہ اختر سبھی شرماتے ہیں جن سے
آنکھیں وہ ہرن شیر دبک جاتے ہیں جن سے

وه شان وہ شوکت وہ تہور وہ جلالت
چھپتے ہیں کہیں جوہر شمشیر اصالت
طینت میں کرم طبع میں انصاف و عدالت
اقبال علىؑ شانِ شہنشاه رسالتؐ
دیکھا جو وہ رخ عرش کے سرتاج کو دیکھا
زلفوں کو جو دیکھا شب معراج کو دیکھا

جو رخ میں صباحت وہ کہاں نور سحر میں
چشم اسد اللہ کا سب رعب نظر میں
تابندہ زرہ حضرت داؤد کی بر میں
کاندھے پہ سپر لب پہ رجز تیغ کمر میں
شوکت اسد اللہ کی تصویر نبیؐ کی
داؤدؑ کی آواز بھی تقریر نبیؐ کی

بھیکی ہیں مسیں سبزۂ خط بھی ہے نمودار
گویا کہ خضر آب بقا کے ہیں طلب گار
وہ فصل شباب اور وہ رنگ گل رخسار
دندان وہ سب الماس سے لب لعل گہر بار
یاں جوڑے ہوئے ہاتھ فصاحت بھی کھڑی ہے
تقریر مسلسل ہے کہ موتی کی لڑی ہے

کس حسن سے لب پر ہے ستایش اب وجد کی
اعدا کو دکھاتے ہیں وغا بدر و اُحد کی
نعرہ ہے کہ حیدرؑ نے رسولوں کی مدد کی
توڑا ہے درِ قلعہ کو شدت میں رمد کی
گردش کبھی دی اور کبھی اونچا کیا سر سے
ہلکا تھا وہ در دست مبارک میں سپر سے

تھا فوج کو خندق سے اُترنے میں تامل
خندق کا اسی در کو بہادر نے کیا پُل
جب تک نہ گئی فوج نبی قلعہ میں بالکل
تھامے رہے اک ہاتھ سے در صاحب دُلدل
وہ پائے مبارک تھے ہوا پر نہ زمیں پر
مولا کے قدم تھے پر جبریلؑ امیں پر

تقسیم غنیمت سے ہوئی جب کہ فراغت
پھر توڑ کے اس در کو لگے بانٹنے حضرت
فولاد ہوا موم زہے زورِ ولایت
کس میں تھی سوا بازوئے احمدؐ کے یہ طاقت
سب ٹکڑے برابر تھے عجب عدل و کرم تھا
تولا تو نہ جَو بھر یہ زیادہ نہ وہ کم تھا

آغاز رجز تھا کہ ہوئی تیروں کی بوچھار
شہزادۂ عالم نے بھی لی میان سے تلوار
تلوار کا کھنچنا تھا کہ تھا فوج میں رہوار
رہوار کی چل پھر میں صفیں پس گئیں دو چار
اس شان سے لخت دلِ شیر صمد آیا
گویا صف آہو پہ یکایک اسد آیا

ہل چل تھی کہ تلوار چلی فوج پہ سن سے
ڈھالیں تو رہیں ہاتھوں میں سر اڑ گئے تن سے
طائر بھی ہوا ہو گئے سب ظلم کے بن سے
آگے تھا ہرن شیر سے اور شیر ہرن سے
غل تھا یہ جری مثل ید اللہ لڑے گا
تر ہوگی زمیں خوں سے وہ رن آج پڑے گا

تلوار بھی جرار کی یا قہر خدا تھی
سر تھا تو الگ تھا جو کمر تھی تو جدا تھی
بجلی جو ادھر تھی تو ادھر سیل فنا تھی
تلوار بھی یوں سر پہ جب آئی تو قضا تھی
بے سر ہوئی وہ صف جو نظر چڑھ گئی اس کی
چاٹا جو لہو اور برش بڑھ گئی اس کی

جس صنف پہ چلی خون میں غلطاں کیا اس کو
مجمع تھا جدھر دم میں پریشاں کیا اس کو
جو آگے بڑھا غول سے بے جاں کیا اُس کو
بخشی جسے جان بندۂ احسان کیا اس کو
بے سر تھا ازل سے تھی خطا اصل میں جس کی
مارا اُسے دیندار نہ تھا نسل میں جس کی

کیا ہاتھ تھا کیا تیغ تھی کیا ہمت عالی
دم بھر میں نمودار صفیں ہوتی تھیں خالی
جب جھوم کے ڈھالوں کی گھٹا آتی تھی کالی
بجلی سی چمک جاتی تھی شمشیر بلالی
ملتا تھا نشاں ان میں صفوں کا نہ پروں کا
تھا شور کہ مینھ آج برستا ہے سروں کا


آفاق میں جن کی قدر اندازی کا تھا شور
ہاتھ اُن کے پیادوں کی طرح ہو گئے کمزور
بیجاں کوئی سرکش کوئی بدکیش لب گور
کر دیتی تھی تابندگی برق دو دم کور
سوفار کو چلے سے ملانا کسے سوجھے
رخ پھر گئے ہوں جب تو نشانہ کسے سوجھے

کیا حرب تھی قربان جگر گوشۂ شپیرؑ
نکلا جو کماں سے تو قلم ہو کے گرا تیر
آیا جو کماں لے کے کمیں سے کوئی بے پیر
گوشہ تھا نہ چلّہ تھا نہ حلقہ تھا نہ زہ گیر
جو دار تھا صفدرؑ کا خدائی سے جدا تھا
قبضے سے کماں ہاتھ کلائی سے جدا تھا

یا شیر خدا کہہ کے جب اعدا میں در آئے
انبار تن و سر کے دو رستہ نظر آئے
یوں غیظ و غضب میں ادھر آئے ادھر آئے
جیسے صف آمد کی طرف شیر نر آئے
جانوں کو بچاتے تھے پیادے بھی نہ ہٹ کر
گر پڑتے تھے گھوڑے بھی سواروں پہ الٹ کر

کٹ کٹ کے ہر ایک ضرب میں سر گرتے تھے سر پر
برچھی پہ نہ پھل تھا نہ کوئی پھول سپر پر
پھر جاتی تھی گردن پہ کبھی گاہ جگر پر
مرکز کی طرح تھی کبھی دشمن کی کمر پر
نکلی جو کمر سے تو چلی خانۂ زیں پر
زین سے تھی جو مرکب میں تو مرکب سے زمیں پر

نے خود نہ چہرہ نہ جھلم چھوڑتی تھی وہ
نے ہاتھ نہ بیرق نہ علم چھوڑتی تھی وہ
نے حلق نہ سینہ نہ شکم چھوڑتی تھی وہ
نے خوں نہ رگیں تن میں نہ دم چھوڑتی تھی وہ
آ جاتی تھی آواز زہے ضرب کی زہ سے
غل تھا کہ یہ کڑیاں نہیں اٹھنے کی زرہ سے

واں شامیوں میں شب تھی ادھر نور کا تڑکا
قرنا کی وہ آواز وہ کڑ کیتوں کا کڑکا
تڑپاتا تھا ہر قلب کو سر کٹنے کا دھڑکا
اک غل تھا کہ دو لاکھ پہ بھاری ہے یہ لڑکا
تن جلتے ہیں پھر کس سے جو برق اس میں نہیں ہے
سر جسم سے اڑ جائیں گے فرق اس میں نہیں ہے

اللہ ری زباں آوری تیغ بلا نوش
زرہیں ہمہ تن چشم تھیں ڈھالیں ہمہ تن گوش
گھاٹ ایسا کہ ڈر سے لب دریا بھی تھے خاموش
باڑھ ایسی کہ تھیں مچھلیاں پانی میں زرہ پوش
کتنے تھے گلے تیر زبانی سے اسی کی
دریا بھی تھے چکر میں روانی سے اُسی کی

نابیں وہ کہ شہ رگ کسی گردن میں نہ چھوڑیں
دشمن کا گلا قلعۂ آہن میں نہ چھوڑیں
جوہر وہ کہ حلقہ کسی جوشن میں نہ چھوڑیں
پشے وہ قیامت کے لہو تن میں نہ چھوڑیں
منھ وہ ہے کہ دم سے شطِ خوں بہتی ہے جس کے
قبضہ وہ ہے قبضہ میں ظفر رہتی ہے جس کے

بدلی کی طرح شام کی جب فوج گھر آئی
پھر تیغ نے بجلی صف اعدا پہ گرائی
دعویٰ تھا مگر بھول گئے ہرزہ در آئی
چلاتے تھے بھاگو کہ وہ خونخوار پھر آئی
ہر بار ہے موجود تو ہر بار نہیں ہے
یہ مرگِ مفاجات ہے تلوار نہیں ہے

شمشیر کے اک جزو سے ہے شیر جو ہم نام
رعب اس نے یہ پایا ہے کہ تھراتے ہیں اندام
تھم جاتی ہے بجلی مگر اس کو نہیں آرام
گیتی کو الٹ دے یہ قیامت ہے وہ صمصام
مریخ لرزتا ہے تو جوہر سے اسی کے
شیروں کو چڑھی رہتی ہے تپ ڈر سے اسی کے

چار آئینہ یوں کٹتے تھے اک ایک جواں کے
جس طرح کہ مہتاب میں ٹکڑے ہوں کناں کے
سہمے تھے کمانداروں کے دل خوف سے جاں کے
چلہ نہ کھنچا تھا کہ یہ بھی سر پہ کماں کے
چلاتے تھے سب مثل اجل آتی ہے یہ تو
سیفی سے بھی جلدی کہیں چل جاتی ہے یہ تو

لڑنے جو بڑا بول کوئی بول کے آیا
یہ شیر بھی شمشیر دو دم تول کے آیا
شہباز اجل صید پہ پر کھول کے آیا
اڑتا ہوا سر بیج میں اس غول کے آیا
حق جس کی طرف وہ زبردست رہا ہے
سچ ہے کہ بڑے بول کا سر پست رہا ہے

ہر چشم تھا ابرو سے حسینوں کے خم اس کا
اللہ ری چمک برق بھی بھرتی تھی دم اس کا
ناگن تھی اُترتا ہی نہ تھا چڑھ کے سم اس کا
ہر ہاتھ میں ہاتھ اس کا تو بازو قلم اس کا
جوہر کی چمک دیکھی نہ ہیروں کے نگوں میں
یوں دوڑتی تھی تن میں لہو جیسے رنگوں میں

اک برق سی گرتی تھی ہر اک دشمن جاں پر
گہہ سر پہ کبھی دھال پہ اور گاہ سناں پر
ترکش پہ کبھی سن سے کبھی گاہ کماں پر
کس طرح بھلا ذکر برش لاؤں زباں پر
دل سے کہیں جینے کی ہوس قطع نہو جائے
دم بند ہے دُر سے کہ نفس قطع نہ ہو جائے

لوہے سے اسی تیغ کے آئینہ بنے گر
عکس اس میں جو دشمن کا نظر آئے تو بے سر
پائے نہیں اب تک کسی حربے نے یہ جوہر
ذکر اس کی برش کا جو مسافر کے ہو لب پر
قط ماعِ طریق آئے تو وہ خوف سے ہٹ جائے
کیسی ہی کڑی راہ جو اک آن میں کٹ جائے

معشوق کو عاشق سے جدا کرتی تھی شمشیر
ہر آن حق اکبرؑ کا ادا کرتی تھی شمشیر
جھکتی تھی جدہر حشر بپا کرتی تھی شمشیر
جب اُٹھتا تھا سر حمد خدا کرتی تھی شمشیر
مریخ بھی دل باختہ تھا سامنے اس کے
گردوں سپر انداختہ تھا سامنے اس کے

ہل چل میں یہ صف گرتی تھی جب صف پہ ادھر کی
نہ ہوش تھا تن کا نہ خبر تیغ و سپر کی
بھولا ہوا تھا باپ محبت کو پسر کی
بھاگے تو یہ سمجھے کہ مہم پاؤں نے سر کی
مرتے تو لہو تیغ کی گردن پہ نہ ہوتا
کرتے نہ مدد پاؤں تو سرتن پہ نہ ہوتا

سو سو کا سر اک ضرب میں کٹتے نہیں دیکھا
یوں غیظ میں شیروں کو جھپٹتے نہیں دیکھا
بڑھ کر کبھی جرار کو ہٹتے نہیں دیکھا
گھوڑے کو کسی باگ پہ پھٹتے نہیں دیکھا
جب ہاتھ اٹھا برچھیوں پھرّاتا ہے گھوڑا
پتلی کے اشارے کو سمجھاتا ہے گھوڑا

آفت میں زمانہ تھا تلاطم میں خدائی
چلاتی تھیں پریاں کہ سلیمان کی دُہائی
دکھلا گئی تیغ اپنی برش سر پہ جب آئی
ہر صف کو دکھا دیتا ہے ہاتھ اپنی صفائی
وہ چور تھا ٹاپوں سے جو ٹوسن پہ چڑھا تھا
اسوار تو اسوار فرس رن پہ چڑھا تھا

ہر لعل تھا غیرت وہ تیغ صفہانی
جب ٹاپ پڑی خاک سے پیدا ہوا پائی
کف منھ سے گراتا یہ غضب کی تھی نشانی
تیزی یہ ہوا میں تھی نہ دریا میں روانی
یوں رکھتا تھا آہستہ قدم دوش صبا پر
بوی گل تر جاتی ہے جس طرح ہوا پر

سرعت میں تگ و دو میں چھلاوے سے زیادہ
باگ اس کی تھی کیا جو دل راکب کا ارادہ
دریا پہ سمجھتا تھا ہر اک موج کو جادہ
تیار کفل تنگ کمر سینہ کشادہ
شعلہ ہوا لپکا جو ذرا غیظ میں آ کے
بجلی کی رگیں آک کا دم پاؤں ہوا کے

جب خاک پہ جنگل میں قدم رکھتا تھا تن کے
سر اپنا پٹک دیتے تھے طاؤس چمن کے
رشک مہِ نو گردنِ پُرنور کے من کے
جم جم کے اڑا وہ تو اڑے ہوش ہرن کے
پامال ہوا جاتا تھا دل کبک دری کا
گھوڑے کی اچانک کہ جھکڑا تھا پری کا

گر لاکھ مدد گردش ایام کو پہونچے
کب سرعت شبدیز سبک گام کو پہونچے
واں پہونچے یہ اور صبح نہ اتمام کو پہونچے
جس بن میں نسیم سحری شاعر کو پہونچے
وقفہ نہیں یہ اسپ سبک پے نہیں کرتا
خورشید بھی منزل کوئی یوں طے نہیں کرتا

گر آگ کہوں آگ یہ سرعت نہیں رکھتی
گر کہیئے ہوا وہ یہ حرارت نہیں رکھتی
گر برق کہوں برق یہ جودت نہیں رکھتی
گر حور کہوں حور یہ صورت نہیں رکھتی
یاں قدر نہ بجلی کی نہ کچھ پیک ہوا کی
بس خاتمہ اس پر ہے کہ قدرت ہے خدا کی

پریوں کی بھی اس طرح سواری نہیں چلتی
ان پھرتیوں سے باد بہاری نہیں چلی
اس زور سے تلوار دو دہاری نہیں چلتی
چلتے ہیں قدم یوں کہ کٹاری نہیں چلتی
دو گام بھی ساتھ اس کے فرس چل نہیں سکتا
اس طرح یہ چلتا ہے کہ بس چل نہیں سکتا

جس وقت وغا کا نہ رہا ایک کو یارا
خیمے سے نکل کر پسر سعد پکارا
دو لاکھ نے بھی مل کے نہ اک طفل کو مارا
اب چادریں اوڑھو کہ مٹا نام تمھارا
جی ہار دیا فوج نے عزت گئی سب کی
بے آب ہوئی آج سے تلوار عرب کی

یہ سنتے ہی غیظ اک یل غدّار کو آیا
میداں میں اوڑاتا ہوا رہوار کو آیا
کس غیض سے تولے ہوئے تلوار کو آیا
دل بند ید اللہ سے پیکار کو آیا
کاندھے پہ سپر لب پہ سخن بے ادبی کے
ظالم کو عداوت تھی گھرانے سے نبیؐ کے

رستم کی طرح اپنے تن و نوش پہ غرا
خورشید پہ غالب کبھی ہوتا نہیں ذرا
بدکار جہاں حسن لیاقت سے معرا
گردن تھی ازل سے تہ شمشیر تبرا
پرہول ہو رستہ وہ سیہ رو جو گذر جائے
صورت وہ کہ عفریت جسے دیکھ کے ڈر جائے

وہ خود تہمتن سے بھی جس کا نہ اٹھے بار
چار آئینہ اک قلعہ فولاد کی دیوار
اژ در تو خود اور مارِ سیہ نیزہ خوں خوار
وہ گرز گراں سر جو کرے کوہ کو مسمار
خنجر وہ کہ مریخ کا رنگ اڑتا تھا جس سے
ڈھال ایسی کہ تلوار کا منھ مڑتا تھا جس سے

کافر نے رجز پڑھ کے تگادر کو نکالا
اکبرؑ بھی بڑھے چلنے لگا بھالے پہ بھالا
اژدر تھے زبانوں کو نکالے تہ و بالا
گردن کو لڑائے ہوئے تھا کالے سے کالا
پڑتی تھی سناں پر جو سناں دشت وغا میں
چنگاڑیاں اڑتی نظر آتی تھیں ہوا میں

ہر طعن میں یاں مڑ گئے واں اڑ گئے رہوار
نقطہ یہ سمٹنے میں وہ پھر جانے میں پرکار
چوٹیں جو کئی کھا کے جھجکنے لگا غدار
نیزے کو اڑا لے گیا نیزے سے وہ جرار
کیا بند بندھے لخت دل عقدہ کشا پر
دیکھا تو سناں خاک پہ تھی ڈانڈ ہوا پر

غصے میں کمان لے کے بڑھا سرکش بے پیر
سر پر تھا عقاب علی اکبرؑ صفت تیر
پنجہ تھا کہ سر پنجہ ضر غام عدو گیر
غل تھا کہ نہ ہے زور جگر گوشہؑ شپیرؑ
یا دیکھتی تھی فوج فرس کی تگ دو کو
یا پنجۂ خورشید میں دیکھا مہ نو کو

پھر گرز گراں شیر کو غدار نے مارا
اس ضرب کو رد کر کے بڑھا شاہ کا پیارا
چمکا جو تبرزیں ملک الموت پکارا
لو قطع ہے اب نخل حیات ستم آرا
شیروں کے جگر کانپ گئے خوف سے بر میں
دو ٹکڑے ہوا گرز گراں ایک تبر میں

خفت ہوئی جھٹکے کئی ظالم نے جو کھائے
پیسے کبھی دانت اور کبھی ہونٹ چبائے
روباہ ظفر شیر پہ کس طرح سے پائے
پھر گرد ہے خاک اُڑ کے اگر عرش پہ چھائے
ہاں سر کا شرف پاؤں کو حاصل نہیں ہوتا
اسفل کبھی اعلیٰ کے مقابل نہیں ہوتا

اکبرؑ نے کہا خیر تھکا گر ہے تو دم لے
بے تیرے بڑھے وار کریں ہم تو قسم لے
دم لے کے بس اب میان سے شمیشر دو دم لے
کیا کرتے ہیں ہم دیکھ ذرا شیروں کے حملے
ناخن جو نہ ہو عقدۂ مشکل نہیں کھلتا
جب تک کہ نہ تلوار کھنچے دل نہیں کھلتا

مرغوب ہے درہم کی نہ دینار کی جھنکار
بھاتی ہے نہ زنجیر کی نے تار کی جھنکار
دلچسپ نہیں ظرف طلا کار کی جھنکار
کانوں کو بھلی لگتی ہے تلوار کی جھنکار
وارفتہ اسی کی ہے زرہ ڈھال اسی کی
کٹتے ہیں گلے جس سے وہ ہے چال اسی کی

ہے طول عمل نیزهٔ خطی کا ہلانا
کرتی ہے کماں تیر سفاہت کا نشانا
گرز فقط بازِ گراں دوش پہ لانا
لوہے کو مگر تیغ کے مانے ہے زمانا
ایسا کوئی منصف ہے عرب میں نہ عجم میں
جب کھنچ گئی تلوار تو ہے فیصلہ دم میں

خوشتر ہے خم اس کا خم ابروئے صنم سے
بت اس نے نکالے ہیں اشارے میں حرم سے
پایا ہے رہِ راست کو تلوار کے خم سے
سیکھے کوئی آتش نفسی تیغ دو دم سے
دشمن جو بڑھے تاب کہاں رہتی ہے اس کو
سیفی کی دعا ورد زبان رہتی ہے اس کو

تلوار سے کانپا کیے کفار عرب سب
دنیا سے جہنم کو گئے عنتر و مرحب
سر تا بقدم عمرو بھی تھا جہل مرکب
ظلمت نہ رہی کفر کی وہ قتل ہوا جب
نصرت تھی جدھر تیغ چلی حق کے ولی کی
اللہ نے کی آپ ثنا ضرب علیؑ کی

سر سبز کیا گلشن اسلام اسی نے
کعبہ سے جدا کر دیے اصنام اسی نے
شاہوں کو دیے موت کے پیغام اسی نے
قبضہ میں کیا روم سے تا شام اسی نے
کانپا کیسے خاقان جہاں حرب سے اس کی
جاری ہوا سکّے کا چلن ضرب سے اس کی

آفاق میں ہے دبدبہ شاہی کا اسی سے
آغاز ہے ملکوں کی تباہی کا اسی سے
اقبال چمکتا ہے سیاہی کا اسی سے
بیٹھا ہے عمل شیر الٓہی کا اسی سے
یاد ان کو نہ بھولی کوئی دم تیغ علیؑ کی
جبرئیلؑ بھی کھاتے ہیں قسم تیغ علیؑ کی

چار آئینہ مردوں کے لیے وضع ضرر ہے
جوہر میں زرہ قبضۂ شمشیر سپر ہے
گہ ہاتھ کی زینت ہے گہے زیب کمر ہے
رکھ لیجیے پہلو میں تو آرام جگر ہے
خوش قد ہی خوش اسلوب ہے خوشرو ہے حسیں ہے
جب یہ ہو تو حاجت کسی حربے کی نہیں ہے

جب تیزی شمشیر زباں اس کو دکھائی
ٹھنڈا تو ہوا تھا پہ حرارت بھی کچھ آئی
تلوار علم کر کے جو ڈھال اس نے اٹھائی
معلوم ہوا تیرہ گھٹا کوہ پہ چھائی
خورشید ہوا زرد اڑی گرد یہ بن کی
تھوڑے کی تگاپو سے زمین ہل گئی رن کی

شبدیز کو اکبرؑ نے بھی کاوے پہ لگایا
وان سے بھی تڑپ کر فرس تیز تگ آیا
منھ کھولے ہوئے شیر پہ حملے کو سگ آیا
پر دب کے الگ زد سے گیا اور الگ آیا
لاتی تھی اجل کھینچ کے شمشیر کے منھ پر
آ سکتا ہے روباہ کہیں شیر کے منھ پر

اکبرؑ نے صدا دی کہ ٹھہر سامنے آ کر
کیوں منھ کو چھپاتا ہے سپر چہرے پہ لا کر
مردانہ دکھا وار حریفانه وغا کر
کچھ اپنے رسالے کے جوانوں سے حیا کر
ناداں ہے تمیز حق و باطل نہیں رکھتا
تو ایسے تن و توش پہ کچھ دل نہیں رکھتا

یہ خوف کہیں جان نہ گھبرا کے نکل جائے
بودا ہے جو لڑنے کی جگہ پا کے نکل جائے
ایسا نہ ہو تلوار کوئی کھا کے نکل جائے
پنجے سے نہ شیروں کے شکار آ کے نکل جائے
یک جا صفت سایۂ آہو نہیں تھمتا
سیماب ٹھہر جاتا ہے پر تو نہیں تھمتا

تجھ سا تو جواں لشکر بد خو میں نہیں ہے
ہاں زور شجاعت ترے بازو میں نہیں ہے
گھوڑا ہے یہ چالاک پہ قابو میں نہیں ہے
فوجیں ہیں ادہر یان کوئی پہلو میں نہیں ہے
ہم ایک ہیں جانباز کہ فوجوں سے لڑے ہیں
کیا تجھکو کہیں گے جو صفیں باندھے کھڑے ہیں

نیزے کے ہلانے میں بھی تو زور کو ہارا
کیوں میں نے کماں چھین لی اور تیر تمھارا
اک ضرب تبر تھی کہ ہوا گرز دو پارا
لڑنے پہ تبرا ہے ترے او ستم آرا
آ تیغ جوانان خوش اقبال کے اوپر
چہرے کو چھپاتا ہے جہلم ڈالکے منھ پر

یہ سن کے بڑے غیظ و غضب میں وہ یل آیا
اکبرؑ نے کہا کہ مقام اجل آیا
بارے شجر جرأت و ہمت میں پھل آیا
بس روک لے بودے کہ فرس منھ کے بل آیا
یہ پھولنے پھلنے کی مگر فصل نہیں ہے
گر پڑتا ہے جلدی تری کچھ اصل نہیں ہے

تلواریں کھنچیں برچھیاں چمکیں علم اٹھے
گھوڑوں کے تگ و پو میں برابر قدم اٹھے
نظارہ کو گردوں پہ ملائک بہم اٹھے
گرگر کے ادھر خاک پر شاہِ اُمم اٹھے
اکبرؑ جو مقابل ہوے اس ضال و مضل سے
شپیرؑ قریب آ گئے بیتابی دل سے

چلائے کہ اے میرے بہادر ترے قرباں
یہ پیاس کئی روز کی یہ دھوپ یہ میداں
کچھ یہ تو جنوں سے بھی قوی تر ہے مری جاں
اس دیو پہ اللہ ظفر دے تھیں اس آں
کیا پیاس بہت ہے کہ پکارا نہیں جد کو
اب دل نہیں قابو میں ہم آتے ہیں مدد کو

رونے لگے اکبرؑ یہ صدا سن کے پدر کی
جوڑے ہوے ہاتھوں کو رخ شہ پہ نظر کی
کی عرض دعا بس ہے شہ جن و بشر کی
اس وقت نہیں پیاس قسم آپ کے سر کی
غازی ہیں الم تشنہ دہانی کا نہیں ہے
اس شغل میں کچھ دھیان بھی پانی کا نہیں ہے

تشویش نہ فرمائیے میں نے اسے مارا
آیا ہے تو جاتا ہے کہاں یہ ستم آرا
مرحب کی طرح طول میں کرتا ہوں دو پارا
اللہ کی تائید ہے مولا کا سہارا
دل آپ بڑھائیں گے تو بڑھ بڑھ کے لڑوں گا
اس دیو سے میں سورۂ جن پڑھ کے لڑوں گا

ہر چند سن اس کا ہے زیادہ مرے سن سے
پانی بھی لبوں تک نہیں پہونچا کئی دن سے
بیزاری ہے جن و ملک و انس کو اِن سے
ہم وہ ہیں کہ جانبر نہ ہوے دیو بھی جن سے
اُس چاہ کے اژدر بھی چرائے ہیں دم ابتک
مشہور ہے افسانۂ بیرالالم ابتک

خادم کی لڑائی نہیں کچھ قابل تعریف
آقا کے کرم سے ہے بہت پیاس میں تخفیف
غم یہ ہے کہ مولیٰ کو نہایت ہوئی تکلیف
ہے دھوپ کڑی سایہ میں لے جائیے تشریف
گردن ہے تہ تیغ اب اس عربدہ جو کی
چھینٹیں نہ پڑیں قبلۂ عالم پہ لہو کی

حضرت نے کہا خیر خدا حافظ و ناصر
جرأت میں نہ تم کم ہو نہ میں صبر میں قاصر
یہ بیکس و بے پر ہے مدد کرنے کو حاضر
دب جائے گا ادنیٰ سے بھی ادنیٰ ہے یہ کافر
تیور کہیں چھپتے ہیں شجاع ازلی کے
اعلیٰ سے تم اعلیٰ ہو کہ پوتے ہو علی کے

ہاں دہنی طرف آنے نہ دیجو اسے زنہار
گھوڑے کو بڑھائے ہوئے روکے ہوئے تلوار
مغرور تن و توش پر اپنے ہے یہ غدار
خود منھ کے بھل آئے گا جو خالی گئے دو وار
دشمن جو لڑے جم کے تو پھر لطف سوا ہے
ہاں تھام لو باگ اس کے فرس کی تو مزا ہے

یہ سن کے بڑھا جنگ کو رہ شیر نرینہ
پہونچا تھا جسے زور علیؑ سینہ بہ سینہ
شوکت وہی سب تھی وہی جملے کا قرینہ
شبدیز پہ تھے آپ کو خاتم پہ نگینہ
یون سینہ کشادہ گئے اس عہد شکن پر
جس طرح جھپٹتا ہے بھی شیر ہرن پر

لڑ جانا وہ ڈھالوں کا وہ وہ تلوارونکی جھنکار
آفت کی لڑائی تھی قیامت کا ہر اک دار
مرحب تھا اُدھر اور اِدھر حیدرؑ کرار
تلوار پہ تلوار تھی رہوار پہ رہوار
بجلی سی فزوں تھی تڑپ آتش نفسوں کی
اسواروں تک آ جاتی تھیں ٹاپیں فرسوں کی

مہمیز پہ مہمیز تھی اور کوڑے پہ کوڑا
ہر مرتبہ منھ ڈالتا تھا گھوڑے پہ گھوڑا
کل پھر گئی جس باگ پہ جس نے جسے موڑا
زخمی ہوے پر کھیت کو دونوں نے نہ چھوڑا
اس زور سے تیروں کی بھی سریان نہیں چلتیں
یون جھوم کے چلتے تھے کہ پریاں نہیں چلتیں

سن سے جو وہ تلوار گئی سَن سے پھر آئی
وہ خود سے ملتی ہوئی گردن سے پھر آئی
وہ کھنچ کے سپر سے گئی جوشن سے پھر آئی
وہ صدر سے خالی گئی تو سَن سے پھر آئی
ہاں بعد علیؑ کم ہوئی جنگ و جدل ایسی
غل تھا کبھی دیکھی نہیں رد و بدل ایسی

غصے میں جو سفاک نے کی رخش کو مہمیز
شہزادے کے گھوڑے کے قریب آگیا شبدیز
بس تھام لی اکبرؑ نے عنانِ فرسِ تیز
جھچکا تھا وہ گھوڑا کہ چلی تیغ شرر ریز
ہوش اڑ گئے اس بانی بیداد و ستم کے
سر کٹ کے گرا فرق یہ چالیس قدم کے

نازی کی عناں چھوڑ کے اک ہاتھ جو مارا
چاروں سُمِ رہوار کٹے جان قضارا
گھوڑا جو گرا دشت ستم ہل گیا سارا
بس چور ہوا پس کے وہ کافر ستم آرا
دکھلا دیا صفدر نے جو ارشاد پدر تھا
نے پاؤں تھے گھوڑے کے نہ اسوار کا سر تھا

مصروف تھے لڑنے میں ادھر اکبرؑ دل گیر
بیتاب تھے تھامے ہوے دل حضرتِ شپیرؑ
تھراتے تھے ہاتھ اور زباں پر تھی یہ تقریر
یہ سب تری تائید ہے اے مالک تقدیر
بیکس ترے بندے پہ عجب وقت پڑا ہے
یا رب یہ پیسر تیسرے فاقہ میں لڑا ہے

ہفتم سے ہے پانی کا تلاطم مرے گھر میں
نہ بحر میں پیاسوں کا ٹھکانا ہے نہ بر میں
دے صبر کہ بے تاب نہ ہوں ہجر پسر میں
لوٹا ہے مجھے امت احمدؐ نے سفر میں
فرزند جواں باپ سے منھ موڑ رہا ہے
چھوٹا جو ہے گہوارے میں دم توڑ رہا ہے

طالب نہیں اس کا کہ سلامت یہ پھر آئے
مجروح تری راہ میں ہو برچھیاں کھائے
خادم کے بزرگوں کا جو منصب ہے وہ پائے
جرأت جو دکھائی ہے تو غربت بھی دکھائے
دنیا سے پر ارمان سفر کرنے پہ روئیں
سب پیر و جواں اس کے جواں مرنے پہ روئیں

یہ کہہ کے علیؑ اکبر مہ رو کو پکارے
احسنت مرے شیر مرے پیاس کے بارے
ٹھہرو کہ پدر چوم کے ہاتھوں کو تمھارے
خالی ہے علمدار کی جا اے مرے پیارے
جعفر اسی کس بل سے اسی ڈھب سے لڑے تھے
خیبر میں علیؑ بھی یونہی مرحب سے لڑے تھے

بالیدہ ہوا شہ کی صدا سن کے وہ جرار
مجرا کیا رہوار سے جھک جھک کے کئی بار
کی عرض شہادت کی دعا کا ہوں طلبگار
اب پیاس نے مارا مجھے یا سیّد ابرار
گرمی سے غش آتا ہے جھکا جاتا ہے سر بھی
ہتھیار بھی سب گرم ہیں جلتا ہے جگر بھی

قوت کا ہوا ضعف گھٹا زورِ جوانی
اب دیتی ہے پیغام اجل تشنہ دہانی
ہے دھوپ کڑی اسے اسد اللہ کے جانی
جان آئے زرہ پر جو چھڑک دے کوئی پانی
سنبھلوں تو بھگا دوں ابھی اس لشکر شر کو
ایسی ہو کوئی چیز کہ ٹھنڈک ہو جگر کو

حضرت نے کہا پانی کا ملنا تو ہے دشوار
اب دور کرو خود سے کیا تم کو سروکار
جلتی ہے زرہ گر تو اتارو مرے دلدار
کافی ہے لڑائی میں جوانمرد کو تلوار
رہنے دو جو دھوپ میں آرام سپر ہے
جو سینہ سپر ہو اسے کیا کام سپر ہے

کہنے کو کہا یہ پہ ہوا دل تہ و بالا
اک سیب ترو تازہ گریباں سے نکالا
بولا یہ اُسے سونگھ کے وہ گیسوؤں والا
فرزند میں جاں آگئی اسے سیّد والاؑ
اعجازِ امامت شہِ خوش خو نے دکھایا
پانی کا اثر سیب کی خوشبو نے دکھایا

اس ........ بو کی ثنا کا کسے یارا
دید اس کی ہے یوسف کے زنخداں کا نظار
اٹھ جائے گر اس کی طرف انگشت اشارا
اللہ ری لطافت کہ وہ ہو جائے دو پارا
بہتر کوئی سیب اس سے نہیں خلد بریں میں
لو آج تک اس کی ہے مزار شہِ دیں میں

تسلیم کی اور اسپ صبا دم کو اڑا کر
پھر ڈوب گیا فوج میں وہ شیر دلاور
یاں بیٹھ گئے تھام کے دل سبطِ پیمبرؐ
واں شام کے بادل میں گھرا وہ مہِ انور
تیرون کی جو بوچھار ہوئی چھن گیا سینہ
روزن ہوئے اتنے کہ زرہ بن گیا سینہ

ٹکڑے ہوے تیغوں سے پہ ہمت کو نہ ہارے
مجروح نے اسّی نفر اس فوج کے مارے
صحرا میں کبھی تھے کبھی دریا کے کنارے
پھر دیکھ گئے باپ کو پھر رن کو سدھارے
رو کے نہ پدر قتل ہو لخت جگر ایسا
باپ ایسا ہو صابر تو جری ہو پسر ایسا

لڑتے تھے کہ پیشانی انور پہ لگا تیر
سب خوں سے بھری احمدؐ مختار کی تصویر
لکھا ہے کمیں میں تھا کوئی ظالم بے پیر
برچھی جو لگی سینہ میں حالت ہوئی تغییر
الله ری شجاعت کہ نہ ابرو پہ بل آیا
پھل اس نے جو کھینچا تو کلیجہ نکل آیا

ٹکڑے جو بہے خوں کے دڑیڑوں میں جگر کے
غش ہو گئے سر گردنِ رہوار پہ دھر کے
نزدیک سے پھر وار چلے تیغ و تبر کے
سب پسلیاں کٹ کٹ گئیں ٹکڑے ہوئے سر کے
تلواریں تھیں یا آپ تھے یا سر پہ خدا تھا
جس ہاتھ سے لڑتے تھے وہ پہونچوں جدا تھا

جس وقت ہوا دینے لگا زخم جگر کا
سینے میں رکا آکے دم اس رشکِ قمر کا
گرتے ہوئے گھوڑے سے خیال آیا پدر کا
چلائے کہ اب کوچ ہے دنیا سے پسر کا
بیکس کی مسافر کی مدد کیجیے بابا
اپنے علیؑ اکبر کی خبر لیجیے بابا

بیٹے کی صدا سن کے ہوا صدمۂ جاں کاہ
اک ہوک کلیجے میں اٹھی بیٹھ گئے شاہ
معلوم ہوا جان چلی آہ کے ہمراہ
دل تھام کے ہاتھوں سے کہا یا اسد اللہ
ماں باپ کے جینے کا مزا لے گئے بیٹا
عمدہ جو تمھارا تھا ہمیں دے گئے بیٹا

چلائے بتاؤ علیؑ اکبر کدھر آئیں
ڈھونڈھیں تمھیں اس بحر میں یا سوئے بر آ می
بیتاب ہے دل قلب میں لشکر کے در آئیں
تم آ نہیں سکتے تو ہمیں لاش پر آئیں
رنگ اڑ گیا تھا گیسوؤں پر گرد جمی تھی
تیورا کے جو سنبھلے تو بصارت میں کمی تھی

بیٹا ہمیں پھر یا ابتا کہہ کے پکارو
مظلوم غریب الغربا کہہ کے پکارو
ناشاد گرفتارِ بلا کہہ کے پکارو
لب تشنہ و مجروح جفا کہہ کے پکارو
جو وقت معین ہے وہ ہرگز نہ ٹلے گا
خنجر مری گردن پہ اسی طرح چلے گا

مہر و علی اکبرؑ علیؑ اکبرؑ علیؑ اکبرؑ
دل جو علیؑ اکبرؑ علیؑ اكبرؑ علىؑ اکبرؑ
گلرو علیؑ اکبرؑ علیؑ اکبرؑ علیؑ اکبرؑ
خوش خو علیؑ اکبرؑ علیؑ اکبرؑ علیؑ اکبرؑ
اس عمر کا پودا کوئی بے برگ نہووے
تجھ سا کوئی دنیا میں جواں مرگ نہووے

اٹھارھواں یہ سال یہ غربت یہ جوانی
یہ شاں یہ اقبال یہ شوکت یہ جوانی
دیکھی تھی نہ اب تک یہ شجاعت یہ جوانی
یوں خاک ہوئی ہائے یہ صورت یہ جوانی
کس درجہ مشابہ تھے رسول عربیؐ سے
گویا کہ حسینؑ آج بچھڑتا ہے نبیؐ سے

لے آئی جو بیتابی دل لاشِ پسر پر
جھکنے میں نظر پہلے پڑی زخم جگہ پر
اک تیر لگا قلب شہِ جن و بشر پر
سینے پہ کبھی ہاتھ کو مارا کبھی سر پر
اوپر کے دم اس شیر کو بھرتے ہوئے دیکھا
بابا نے جواں بیٹے کو مرتے ہوئے دیکھا

ہونٹوں پہ زباں رخ پہ عرق خاک پہ گیسو
پتھرائی ہوئی آنکھ کٹے تیغوں سے ابرو
گردن تو کج اور حلق پہ اک تیر سہ پہلو
چہرے پہ لہو گالوں پر ڈھلکے ہوئے آنسو
یہ زیر لب آواز کہ آقا نہیں آئے
نزدیک اجل آگئی بابا نہیں آئے

اے درد جگر تھم کہ شہِ بحر و بر آ لیں
اے جان نہ گھبرا شہِ جن و بشر آ لیں
اے روح توقف شہِ و الا ادھر آ لیں
اے موت ٹھہر جا پدر آ لیں پدر آ لیں
ارمان دل زار پسر ہوش میں نکلے
حسرت ہے کہ دم باپ کی آغوش میں نکلے

چلائے شہِ دیں علیؑ اکبر پدر آیا
اٹھو مرے پیارے مرے دلبر پدر آیا
تم ڈھونڈھتے تھے اے مہِ انور پدر آیا
ناشاد پدر بے کس و بے پر پدر آیا
کچھ دل کی کرو بات ذرا ہوش میں آؤ
صدقے پدر آؤ مری آغوش میں آؤ

منہ کھولے ہو کیوں تیر کو گردن سے نکالوں
گر درد نہو ہاتھوں سے بازو کو سنبھالوں
گرتا ہے پہاڑ اس کو میں کس طرح سے ٹالوں
مرتے اُسے دیکھوں جسے آغوش میں پالوں
بہ بہ کے لہو میں جگر آتا ہے تمھارا
سینے سے کلیجہ نظر آتا ہے تمھارا

کچھ منھ سے تو بولو علیؑ اکبر علیؑ اکبر
آنکھوں کو تو کھولو علیؑ اکبر علیؑ اکبر
رخصت بھی تو ہو لو علیؑ اکبر علیؑ اکبر
لو باپ کو رو لو علىؑ اكبر علیؑ اکبر
دولھا بھی اس آرام سے سوتے نہیں بیٹا
ہم روتے ہیں اور تم ہمیں روتے نہیں بیٹا

ہم آئے ہیں لو پاس ہمارا کر و بیٹا
اک آن کی تکلیف گوارا کرو بیٹا
کچھ کچھ تو مرے درد کا چارا کرو بیٹا
بولا نہیں جاتا تو اشارا کرو بیٹا
حوریں تمھیں گھیرے ہیں کہ مہمان نئے ہو
باتیں ہیں یہ کس سے کہ ہمیں بھول گئے ہو

غش میں جو سنی باپ کی آواز پسر نے
بس ہاتھوں کو پھیلا دیا اُس رشک قمر نے
لپٹا لیا چھاتی سے شہِ جن و بشر نے
منھ کھول کے دکھلائی زباں تشنہ جگر نے
فرمایا کہ قطرہ مرے جانی نہیں ملتا
مجبور ہوں اکبرؑ مجھے پانی نہیں ملتا

کی عرض علیؑ آئے ہیں یا شاہ خوش انجام
ہاتھوں میں ہیں کوثر کے چھلکتے ہوے دو جام
ایک جام مجھے دے کے بصد شفقت و انعام
فرماتے ہیں پی لے اسے اے اکبرؑ گلفام
میں کہتا ہوں مجروح ہوں آوارہ وطن ہوں
دونوں مجھے دیجے کہ بہت تشنہ دہن ہوں

اشک آنکھوں سے ٹپکا کے یہ فرماتے ہیں حیدرؑ
شپیرؑ بھی پیاسا ہے بہت اے مرے دلبر
گھبرا نہ کہ نزدیک ہے اب چشمہ کوثر
حصہ یہ ترے باپ کا ہے اے علیؑ اکبر
دو دن سے اٹھائے ہیں تعب تشنہ لبی کے
یہ تیسرا فاقہ ہے نواسے پہ نبیؐ کے

یہ کہتے ہی آنکھوں سے بس آنسو ہوئے جاری
منھ پھیر کے دیکھا سوے صحرا کئی باری
کی عرض حضور آتی ہے زہراؑ کی سواری
پھر درد اٹھا سینے میں پھر غش ہوا طاری
کھوئے ہوئے آنکھوں کو مسافر ہوے اکبرؑ
ہچکی کا بس آنا تھا کہ آخر ہوئے اکبرؑ

لکھا ہے کہ نکلا علیؑ اکبر کا ادھر دم
نکلی در خیمہ سے ادھر زینب پُرغم
سر ننگے تھیں پیچھے کئی سیدانیاں باہم
منھ پیٹتی تھی کوئی کوئی کرتی تھی ماتم
ہلتا تھا فلک نالہ و فریاد و بکا سے
اک حشر تھا ہے ہے علیؑ اکبر کی صدا سے

خورشید چھپا گرد اڑی زلزلہ آیا
اک ابرسیہ دشت پُر آشوب میں چھایا
پھیلی تھی جہاں دھوپ وہاں ہو گیا سایا
بجلی کو سیاہی میں چمکتا ہوا پایا
جو حشر کے آثار ہیں سارے نظر آئے
گرتے ہوئے مقتل میں ستارے نظر آئے

محبوبِ الٓہی کے نواسی کا تھا یہ حال
سر پر نہ ردا تھی نہ قصابہ تھا نہ رومال
کچھ چہرے پہ کچھ دوش پہ بکھرے ہوئے تھے بال
ہر گام تھی بسمل کی تڑپ زخمیوں کی چال
ٹوٹا تھا مصیبت کا فلک زار و حزیں پر
تھی نصف ردا دوش پہ اور نصف زمیں پر

چلاتی تھی جنگل کی مجھے راہ بتا دو
سیدانی ہوں رستہ مجھے للہ بتا دو
کس ابر میں پنہاں ہے مرا ماہ بتا دو
لاشے پہ کدھر ہو شہِ ذی جاہ بتا دو
آنکھوں میں بصارت بھی نہیں جاؤں کدھر کو
میں پہلے پہل ڈھونڈھنے نکلی ہوں پسر کو

زینبؑ کی صدا سنتے ہی دوڑے شہِ والا
دامانِ عبا فرق پہ ہمشیر کے ڈالا
فرمایا قدم خیمے سے کیوں تم نے نکالا
اے بنت علی مر گیا وہ گیسوؤں والا
ٹکڑے ہے بدن کشتۂ شمشیر ہیں اکبرؑ
دیکھوگی کسے خاک پہ اب دھیر ہیں اکبرؑ

خاموش انیسؔ آگے نہیں تاب رقم کی
شق ہوتی ہے چھائی دم تحریر قلم کی
کیونکر کوئی روداد لکھے اہل حرم کی
حقّا کو نہایت نہیں شپیرؑ کے غم کی
مصروف ہر اک اشک بہانے میں رہے گا
ماتم علی اکبرؑ کا زمانے میں رہے گا
