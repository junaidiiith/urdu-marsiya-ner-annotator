www.emarsiya.com
جلد چہارم
مرثیہ میر انیس

1
کوفے میں جب حرم حضرت شپیرؑ آئے
روتے اور پیٹتے بہ حالت تغییر آئے
ننگے سر بلوے میں سب صاحب توقیر آئے
پہنے زنخیر گراں عابدؑ دل گیر آئے
یوں تو اس شہر میں بندی نہ کبھی آئی تھی
ننگے سر رانڈیں تھیں اور خلق تماشائی تھی

2
سر بازار عجب طرح کا تھا بلوۂ عام
سیر کو لوگ گھروں سے چلے آتے تھے تمام
جا کہیں خالی نہ تھی بھر گئے تھے کوچہ و بام
کثرت خلق سے مشکل تھا اُٹھانا اک گام
کوئی غمگین تھا اور شاد کوئی ہوتا تھا
کوئی ہنستا تھا اسیروں پہ کوئی روتا تھا

3
ایک سے ایک یہی کہتا تھا بس خوش ہو ہو
بندی آتی ہے مدینے کی تماشے کو چلو
سیر پھر ہووے گی ایسی نہ میسر تم کو
جن کو دیکھا نہ کسی نے انھیں چل کے دیکھو
پردے والے سر بازار نہ دیکھے ہوں گے
ایسے قیدی کبھی زنہار نہ دیکھے ہوں گے

4
شہر کے قلعے سے ہے ناکے تک انبوہ کثیر
شاد و خرم چلی آتی ہے پیادوں کی بہیر
غل تھا عورات میں ہر سمت کہ ہے ہے شپیرؑ
بے خطر ہو ہو کے کہتے تھے صغیر اور کبیر
ننگے اونٹوں پہ جو سیدانیاں محبوس ہیں یہ
احمدؐ و حیدؑر و شپیرؑ کے ناموس ہیں یہ

5
آمد فوج مخالف کا کروں کیا میں بیاں
آگے آگے تو چلے آتے تھے لشکر کے نشاں
پیچھے گھوڑوں پہ تھے اسوار نمودار جواں
بج رہا تھا دہل فتح ہر اک تھا شاداں
پر تماشائیوں کی چھاتی پھٹی جاتی تھی
باجوں سے ہائے حسینؑا کی صدا آتی تھی

6
پیچھے ان لوگوں کے مقتولوں کے کوتل گھوڑے
تسمے باگوں کے کٹے گردنوں پر تیر لگے
زین ڈھلکے ہوئے اور خوں میں سرا سر ڈوبے
بال سے ان کی ٹپکتے تھے لہو کے قطرے
گردنیں ڈالے ہوئے چپکے چلے جاتے تھے
آنسو ان گھوڑوں کی آنکھوں سے بہے جاتے تھے

7
پیچھے ان گھوڑوں کے نیزوں پہ شہیدوں کے سر
پیچھے خورشید لقا اور کوئی رشک قمر
راہ کی گرد جمی چاند سے رخساروں پر
خشک لب پیاس سے اور خوں سے تھے چہرے تر
سر سے اک ایک کے تھی صولت و شوکت ظاہر
بعد مرنے کے بھی تھی شان شجاعت ظاہر

8
سب کے آگے سر عباسؑ تھا نیزے پہ علم
بند تھے غنچۂ نرگس کی طرح دیده نم
دیکھ کر اس کو تماشائی یہ کہتے تھے بہم
دیکھو تو مر گئے پر بھی ہے عجب جاہ و حشم
رتبہ پہونچا یہ شہنشاہ بنیؐ ہاشم کا
سر ہے نیزے پہ دھرا ماہ نبی ہاشم کا

9
سر اکبر پہ جو پڑتی تھی خلائق کی نگاہ
کہتے تھے رو رو کے کیا رعب ہے کیا حسن ہے واہ
کوئی کہتا تھا کہ واللہ یہ ہے غیرت ماہ
کوئی گھبرا کے یہ کہتا تھا کہ اے بار الٰہ
نیزے پر پوسفؑ و یعقوبؑ کا سر دیکھا ہے
یا سنان پر ترے محبوب کا سر دیکھا ہے

10
سر قاسمؑ کو ہر اک دیکھ کے کرتا تھا بیاں
اس میں سب سید سموم کی ہے شوکت و شاں
سہرا ماتھے پہ بندھا ہے تو یہ ہوتا ہے عیاں
عقد کے بعد یہ نوشاد ہوا ہے بے جان
اس طرح بیاہ کسی کا نہ ہوا ہوئے گا
ایسا نوشاہ تو کوئی نہ بنا ہوئے گا

11
اک سناں پر تھا سر سبط رسولؑ مدنی
لوگ کہتے تھے کہ تیروں سے ہے پیشانی چھنی
ہے عیاں چھرے سے مظلومی غریب الوطنی
یہ سرِ پاک کہاں اور کہاں نیزے کی آنی
اس کا کیا نام ہے یارو یہ سپر کس کا ہے
کس سے پوچھیں نہیں معلوم یہ سر کس کا ہے

12
یہ جو آپس میں تماشائیوں نے ذکر کیا
آئی اس دم سرشاہ شہدا سے یہ صدا
ایها الناس میں بیکس ہوں ولی کا بیٹا
مرا نانا ہے نبی، باپ علیؑ شیر خدا
تن سے سر میرے عزیزوں کا اتارا ناحق
میں وہ ہوں بھوکا پیاسا جسے مارا ناحق

13
دوست پر اپنے پیمبر نے چڑھایا تھا مجھے
جیتے جی اپنے نبیؐ نے نہ رلایا تھا مجھے
رخت نوعید کے دن خلد سے آیا تھا مجھے
دودھ خاتون قیامت نے پلایا تھا مجھے
گھر بلا کر یہ کوئی جورو جفا کہتا ہے
اپنے مہماں سے کوئی بھی وغا کرتا ہے

14
آپ سے تو میں نہ تھا شہر میں اُن کے آیا
یاں کے باشندوں نے خط لکھ کے مجھے بلوایا
مہمانی کے عوض خوں پیا غم کھایا
تین دن میں نے نہ اس گرمی میں پانی پایا
ان لعینوں نے جدا تن سے کیا سر میرا
خیمے سب پھونک دیے لوٹ لیا گھر میرا

15
برچھیاں کھا کے میں گھوڑے سے زمیں پر جو گرا
میں نے چاہا کہ کروں سجدۂ معبود ادا
لے کے خنجر مری چھاتی پہ ستمگار چڑھا
پورا سجدہ بھی مجھے شمر نے کرنے نہ دیا
سر کے بے کاٹے نہ اترا مرے سینے پر سے
رگڑے دے دے کے گلا کاٹا مرا خنجر سے

16
سر ہے اس نیزے پہ جنگل میں پڑا ہے مرا تن
لاش نے آج تلک پایا نہیں غسل و کفن
ہاتھ میں عابدؑ بیمار کے باندھی ہے رسن
قید کر لائے ہیں نامونس مرے یہ بدظن
ننگے سر بلوے میں اونٹوں پہ بٹھا کر لائے
چادریں بھی نہیں بیووں کو اڑھا کر لائے

17
کیا کہوں ننھے سے بچوں پہ جو ہے ظلم و ستم
نام لے کر مرا روتی ہے سکینہؑ ہر دم
مارتے ہیں اُسے جھنجلا کے طمانچے اظلم
کان بھی زخمی ہیں گالوں پہ بھی ہے اس کے ورم
آج جو اس مری پیاری یہ ستم ہوتے ہیں
یہ مری روح پہ واللہ الم ہوتے ہیں

18
سر سرور نے وضاحت سے کیے یہ جو بیاں
اپنے سر پیٹ کے رونے لگے سب خورد و کلاں
خولی تب آگے بڑھا لے کے سر شاہ زماں
دیکھا سب لوگوں نے پھر قید میں اک اور جواں
تھا ورم پاؤں پہ تن ضعف سے تھراتا تھا
رسّی کھینچے ہوئے اونٹوں کی چلا جاتا تھا

19
ہتھکڑی ہا تھوں میں اور پاؤں میں بھاری زنجیر
کھینچے تلواریں کئی اُس کے پس پشت شریر
تھی یہ تاکید کہ چلنے میں نہ کیجو تا خیر
اور تھی ضعف سے اس قیدی کی حالت تغییر
کہتا تھا ظالمو بے جرم ستاتے ہو مجھے
چل نہیں سکتا ہوں کھینچے لئے جاتے ہو مجھے

20
نہ تو ہے پاؤں میں نعلین نہ سر پر دستار
پرزے پرزے ہے عبا جسم ہے کانٹوں سے فگار
مجھ پہ اب رحم کرو میں ہوں ضعیف و بیمار
لڑکھڑاتا ہوں چڑہا ہے مجھے شدت سے بخار
اب غش آیا تو نہیں پھر میں سنبھل سکنے کا
گر پڑا اب کی تو ہر گز نہیں چل سکنے کا

21
کئی منزل تو چلا آیا ہوں دن بھر پیدل
میں نے اس حال سے بھی طے کیے کیا کیا جنگل
پنڈلیاں سوج کے شل ہو گئیں رانیں بھی ہیں شل
آج ناطاقتی سے دل یہی کہتا ہے نہ چل
ظالمو ایک تو ہے طوق وسلاسل بھاری
اور ہے سب منزلوں سے آج کی منزل بھاری

22
کھتے تھے رو رو کے ایک ایک سے یہ زین عباد
کوئی دیتا نہ تھا اس بیکس و مظلوم کی داد
ظلم سے کھینچے لئے جاتے تھے اس کو جلاد
بانو اشتر سے یہ چلاتی تھی ہے ہے سجاد
جو جو اس بکس و تنہا پہ ستم ہوتے تھے
یٹ کر سینہ و سر اہل حرم روتے تھے

23
بولتے کیا کہ وہ تھے گرد سواروں کے پرے
تھی تقید کہ خبردار کوئی غل نہ کرے
غم سے تھے اشک ہر ایک بی بی کی آنکھوں میں بھرے
اہل بیت نبوی ہاتھ تھے چہروں پہ دھرے
پشت پا پر تھی نگہ زانو پہ نہیوڑا سر تھا
عرق شرم سے ہر ایک کا چہرہ تر تھا

24
اپنے سائے سے بھی جو لوگ کہ شرماتے تھے
بلوۂ عام میں سر ننگے وہ جاتے تھے چلے
بال سنبل سے تھے ہر بی بی کے رخ پر بکھرے
چاند سے چہرے پہ تھی اپنے کوئی خاک ملے
اونٹ پر بید کے مانند کوئی کانپتی تھی
اور کوئی مہندی لگے ہاتھوں منھ ڈھانپتی تھی

25
ننگے سر بیٹھی تھی ایک اونٹ پہ بنت زہرؑا
نہ قصابہ تھا نہ برقع تھا نہ تھی سر پہ ردا
دیکھ کر سوئے فلک کہتی تھی اے بار خدا
ال کا یہ ترے محبوب کی رتبہ پہونچا
یہ ستمگار نہیں پاس ہمارا کرتے
پاس آ آ کے ہیں رانڈوں کا نظارا کرتے

26
رانڈوں کی چھاتیوں سے لیٹے ہوئے تھے اطفال
ہونٹ گلبرگ سے سوکھے ہوئے رخ دھوپ سے لال
اشک آنکھوں میں بھرے پیاس کے مارے بے حال
راہ کی گرد سے آلودہ جھنڈولے وہ بال
دل دھڑکتے تھے پڑے خوف سے چہرے فق تھے
جور اعدا سے کئی بچوں کے چہرے فق تھے

27
تھیں کئی لڑکیاں چھوٹی کئی لڑکے چھوٹے
آنسو آ نکھوں میں بھرے ضبط کئے سہمے ہوئے
گورے گورے وہ گلے اور گریبان پھٹے
نرگسی آنکھوں سے تھے ماؤں کی صورت تکتے
مانگ سکتا تھا نہ رو کر کوئی بچہ پانی
ڈر کے اعدا سے ہوا جاتا تھا زہرہ پانی

28
چاند سے چہرے سے اک اک کے یتیمی تھی عیاں
کئی خاقے جو کئے تھے تو نہ تھی تاب و تواں
بیبیاں ان کی غریبی پہ جو کرتی تھیں فغاں
جوڑ کر ہاتھ وہ کہتے تھے نہ روؤ امّاں
کھنیچ کے تیغ نہ پھر تم کو ڈراوے کوئی
نوک نیزے کی نہ نشانے پہ چبھائے کوئی

29
کوفی لائے تھے جو ہمراہ وہاں بچوں کو
میوے لے لے کے کھلاتے تھے وہ ان کو خوش ہو
اونٹ پر کہتی تھی ماں سے یہ سکینہؑ رو رو
بیٹی قربان ذرا منھ کو تو اپنے کھولو
لڑکے کھاتے ہیں جو چیزیں وہ دلا دو ہم کو
میوے بازار میں بکتے ہیں منگا دو ہم کو

30
بانؑو اختر پہ یہ سمجھائی تھی اس کو رو رو
قید میں صدقے گئی ضد نہ کرو ہٹ نہ کرو
میوے بازار میں بکتے ہیں اگر بکنے دو
بند آنکھیں کرو، منھ ڈھانپو ادھر مت دیکھو
میوے کچھ چیز ہیں جن کے لئے تم روتی ہو
صبر لازم ہے تمھیں فاطمہؑ کی پوتی ہو

31
میوے ان کوفیوں کے بچے نہ کھائیں کیوں کر
قید میں مائیں نہیں سر پہ سلامت ہیں پدر
بے گنہ باپ ترا قتل ہوا اے دختر
خرمے دلوا دوں کہاں سے تمھیں اے خستہ جگر
دیکھتی ہو کہ مصیبت میں گرفتار ہوں میں
رانڈ ہوں قید میں اعدا کی ہوں نادار ہوں میں

32
ہوتے سرور تو ابھی تم کو کھلاتے میوے
یاں نہ ملتے تو وہ جنت سے منگا تے میوے
ہوتے عباسؑ تو لینے ابھی جاتے میوے
جیتے ہوتے علیؑ اکبر تو وہ لاتے میوے
اب نہیں جیتے ترے ناز اٹھانے والے
شمر گئے سب ترے میوے کے کھلانے والے

33
کیے بانو نے سکینہؑ سے جو رو کر یہ بیاں
ڈھانپ کر کرتے سے منھ رونے لگی وہ ناداں
اتنے میں آیا نظر حاکم اظلم کا مکاں
شمر چلایا کہ جلد اونٹوں کو بٹھلاؤ یہاں
نیزہ داروں سے کہو غل نہ مچائیں قیدی
با ادب اونٹوں سے جلدی اُتر آئیں قیدی

34
سنی یہ ظلم کی تقریر تو گھبرائے حرم
اونٹوں پر بید نمط خوف سے تھرّاے حرم
بچے لے گود میں ناچار اُتر آئے حرم
چلے دربار میں ظالم کے وہ دکھ پائے حرم
کبھی بالوں سے کبھی ہاتھوں سے منھ ڈھانپتے تھے
پاؤں کہنے میں نہ تھے سب کے قدم کانپتے تھے

35
جبکہ ڈیوڑھی پہ اسی حال سے پہونچے قیدی
اس گھڑی چھا گئی ہر بی بی کے رخ پر زردی
بانو دروازے کے بازو سے لپٹ رونے لگی
خاک پر بیٹھ کے یہ کہنے لگی بہت علیؑ
وہ ہے مرتد اسے صورت نہ دکھاؤں گی میں
سامنے حاکم اظلم کے نہ جاؤں گی میں

36
عمر سعد نے اُس وقت یہ زینبؑ سے کہا
اُٹھ کے دربار میں چل تو نے یہ حیلہ ہے کیا
سر برہنہ تجھے بازاریوں نے دیکھ لیا
پیش حاکم تجھے جاتے ہوئے آتی ہے حیا
چل تو چل ورنہ ابھی شمر کو بلواتا ہوں
سر دربار تجھے کھینچے لئے جاتا ہوں

37
پیٹ کر سر کہا زینبؑ نے کہ او ناہنجار
میرے بھائی کی طرح میرا بھی سر تن سے اُتار
پر نہ لے جا مجھے دربار لعیں میں زنہار
فاطمہؑ ماں ہے مری، میں ہوں علیؑ کی دلدار
کھینچ کر تو جو یہاں سے مجھے لے جاوے گا
کیا پیمبرؑکو نہ منھ حشر میں دکھلاوے گا

38
طیش میں آگیا زینبؑ سے یہ سنتے ہی شریر
جا کے سردار سے یوں کہنے لگا وہ بے پیر
اڑ گئے ہیں در دولت پہ کئی آ کے اسیر
آپ کے خوف سے دے سکتا نہیں میں تعزیر
بنت زہرؑا کسی تدبیر نہیں آتی ہے
شہ مظلوم کی ہمشیر نہیں آتی ہے

39
ماجرا سنتے ہی یہ غیظ میں آیا ہے دیں
شمر سے کہنے لگا چیں بجبیں ہو کے لعیں
یوں تو ناموس حسینؑ ابن علی آتے ہیں
جا اُنھیں رسیوں سے باندھ کے لا میرے قریب
میں تو سنتا ہوں بہت بے کس و مجبور ہیں وہ
کوئی وارث ابھی جیتا ہے جو مغرور ہیں وہ

40
شمر بے دین چلا سنتے ہی حاکم کی یہ بات
رسّی اک لے کے ہوا خولی ملعوں بھی سات
پہونچا جب آل محمدؐ کے قریں وہ بد ذات
خولی سے کہنے لگا باندھ کے اک اک کا ہات
شمر سے سنتے ہی یہ بیبیاں جی کھونے لگیں
کوئی وارث جو نہ تھا ڈہانپ کے منھ رونے لگیں

41
خولی رسّی لیے زینبؑ کی طرف جو ہیں بڑھا
دوڑے سجاد یہ کہتے ہوئے کرتا ہے کیا
روکے پھر حضرت زینبؑ سے یہ عابدؑ نے کہا
رو برو حاکم اظلم کے چلو بہر خدا
آپ کے رتبے سے آگاہ یہ جلاد نہیں
بابا صاحب کی وصیت تھیں کیا یاد نہیں

42
روکے زینبؑ سے یہ سجاد نے تقریر جو کی
خاک سے پیٹتی چھاتی کو اٹھی بنت علیؑ
پہونچیں دربار میں رانڈیں تو لگا کہنے شقی
ان میں ہے کون سی عورت جو یہاں آتی نہ تھی
عرض کی شمر نے تب زینبؑ دلگیر یہ ہے
دختر فاطمہؑ ہے شاہ کی ہمشیر یہ ہے

43
کچھ زینبؑ کی طرف کہنے لگا وہ ملعون
شرط اب ہے کہ نہ آنے کی سزا میں تجھے دوں
تب کہا زینبؑ بے کس نے بہا چشم سے خون
مرے رتبہ کو سمجھتا نہیں اے سفلۂ دوں
دین و دنیا کے شہنشاہ کی بیٹی ہوں میں
او ستمگر اسد اللہ کی بیٹی ہوں میں

44
تجکو معلوم نہیں حال مری مادر کا
غیر محرم نے جنازہ بھی نہ جس کا دیکھا
اُس کی بیٹی ہوں میں سر ہے مرا مجلس میں کھلا
اب بھی اس ظلم سے دل میں نہیں نادم ہوتا
کیا جواب اسکا پیمبرؑ کو تو دے گا ظالم
تو نے برباد کیا خانہ زہرؑا ظالم

45
تیغ کیس سبط پیمبرؑ پہ چلائی تونے
کی بلا کر مرے بھائی سے برائی تو نے
مشکل نا محرموں کو میری دکھائی تونے
ہائے لوٹی مری اماں کی کمائی تونے
کچھ سزا تو نے نہ اس ظلم کی پائی ظالم
مر گئے وہ پہ تجھے موت نہ آئی ظالم

46
سر دربار جو زینبؑ نے کیا یہ ارشاد
برہم اس دم ہوا وہ دشمن دیں حد سے زیاد
بولا خولی سے کہ گویا ہے بہت یہ ناشاد
تیغ کو کھنیچ کے آوے کوئی جلدی جلّا د
شہ مظلوم کی خواہر کی اُتارے گردن
تن سے اس بے کس و مضطر کی آتارے گردن

47
سُن کے یہ کھینچ لی اک دشمن دیں نے تلوار
سر جھکا خاک پہ تب بیٹھ گئی زینبؑ زار
دوڑے تھامے ہوئے زنخیر امام بیمار
لپٹیں یہ کہ کے تب اس بی بی سے رانڈیں ناچار
ظلم عورت پہ یہ اللہ سے ڈر اے ظالم
دختر فاطمہؑ کو قتل نہ کر اے ظالم

48
بلبلانے لگے یہ دیکھ کے ننھے بچے
پیٹ کر سر کو سکینہؑ نے کہا ہاتھوں سے
میری بے کس پھوپھی اماں میں تمھارے صدقے
آپ کے بدلے ستمگر مری گردن کاٹے
اب کہاں ہیں شہ والا جو بچاویں تم کو
ہائے جیتے نہیں بابا جو بچائیں تم کو

49
تخت کے نیچے جو رکھا تھا سر شاہ ہدا
بھائی کے سر کی طرف دیکھ کے زینبؑ نے کہا
کچھ خبر ہے تمھیں جو ظلم ہے مجھ پر ہوتا
قتل ہوتی ہوں بچاتے نہیں مجھ کو بھیا
اب تو اے فاطمہؑ کے لال کرامت کیجئے
اپنی ہمشیر کی اس وقت حمایت کیجئے

50
سر سرور سے جو زینبؑ نے کیا یہ مذکور
طشت سے بس ہوا اونچا سر شاہ مغفور
ہوکے حاکم سے مخاطب یہ کہا او مقہور
قتل زینبؑ کو کرے تو یہ ترا کیا مقدور
فضل خالق سے میں مجبور نہیں ہوں ظالم
اب بھی چاہوں تو ترا تخت الٹ دوں ظالم

51
تجھ کو معلوم نہیں کیا مری خواہر ہے یہ
او ستمگر جگر جان پیمبرؑ ہے یہ
بخدا حیدؑر کرّار کی دختر ہے یہ
بنت زہرؑا ہے یہ زہرؑا کے برابر ہے یہ
ہاتھ گر اس پہ اُٹھا تیرا تو گل جاوے گا
بد نگہ سے اسے دیکھے گا تو جل جاوے گا

52
میں نے تو سجدۂ خالق میں کٹایا سر کو
تو نے لٹوا لیا ملعونوں سے میرے گھر کو
سر برہنہ کیا اہل حرم مضطر کو
اب سستانا نہ خبردار مری خواہر کو
منھ چھپانے کو نہ برقع نہ ردا دیتا ہے
دختر فاطمہؑ زہرا کو سزا دیتا ہے

53
اس ستم کی جو خبر خلد میں پاوے گی بتول
اپنا سر کھولے تلے عرش کے جاوے گی بتول
پایۂ عرش کو جس وقت ہلاوے گی بتول
حق کا دریائے غضب جوش میں لاوے گی بتول
سر مخدومہ کونین جو عریاں ہو گا
درہم و برہم ابھی دختر امکاں ہو گا

54
معجزے سے سر سرور نے جو یہ باتیں کیں
بھاگا تب تخت سے بس اٹھ کے وہ ملعوں بیدیں
خوف سے درہم و برہم ہوا دربار لعیں
بس انیس آگے مجھے لکھنے کی اب تاب نہیں
جس کے غمگین ہیں نبیؐ آہ یہ وہ ماتم ہے
جس کا پایاں نہیں و اللہ یہ وہ ماتم ہے
