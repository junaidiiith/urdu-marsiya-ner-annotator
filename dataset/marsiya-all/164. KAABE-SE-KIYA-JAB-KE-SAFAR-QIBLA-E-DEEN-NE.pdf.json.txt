MarsiyaeMarsiya
www.emarsiya.com
جلد اول
مرثیہ میر انیس

1
کعبے سے کیا جبکہ سفر قبلۂ دیں نے
چھوڑا وہ مکاں دوشِ محمدؐ کے مکیں نے
پائی نہ اماں راز الہی کے امیں نے
عزیمِ سفرِ مرگ کیا گوشہ نشیں نے
در پے تجھے عدو سبطِ رسولِؐ عربی کے
مہلت نہ ملی حج کی نواسے کو نبیؐ کے
2
یارانِ وطن سے بھی چھٹے گھر سے بھی چھوٹے
اور فاطمہؑ کے مرقدِ انور سے بھی چھوٹے
کچھ بسں نہ چلا تربتِ شپرؑ سے بھی چھوٹے
بیٹی سے چھٹے قبرِ پیمبر سے بھی چھوٹے
مضطر کیا بے دینوں نے کعبے میں بھی آکے
راحت نہ ملی شہر میں نے گھر میں خدا کے
3
کعبے میں مدینے سے یہ تھے سونچ کے آئے
تھے اہل حرم کو بھی اسی واسطے لائے
اللہ کے گھر میں کوئی شاید نہ ستائے
سوداں بھی یہ تھا خوف کہ حج کرنے نہ پائے
اللہ نے پیدا کیا کعبے میں علیؑ کو
اور جائے سکونت نہ ملی سبطِ نبیؐ کو
4
احرام تلک باندھ چکے تھے شہ ابرار
جو کھل گیا احمدؐ کے نواسے پہ یہ اسرار
ہیں قافلۂ حاج کے ہمراہ ستم گار
یا قتل کریں طوف میں یا کر لیں گرفتار
پایا جو تردد کا محل سرورِ دین نے
عمرے سے کیا حج کو بدل سرورِ دیں نے
5
اعمال میں حج کے تو یہ ہے حکم خدا کا
پشتہ کو نہ دو عالیم احرام میں ایذا
اللہ کا وہ گھر یہ محمدؐ کا نواسہ
سید کو ستانے کو وہاں آئے تھے اعدا
گر کھولتا احترام نہ پیارا وہ بنیؑ کا
کعبے میں گلا کاٹتے فرزندِ علیؑ کا
6
مضطر تھے شب ہشتم ذی الحجہ کو شپیرؑ
تھا قصدِ مصمم کہ سوئے کو نہ ہوں رہ گیر
کرتے تھے کبھی یاس سے رو رو کے یہ تقریر
اب یاں سے کہاں دیکھیئے لے جاتی ہے تقدیر
پھر کر جو وطن جائیں تو جانا نہ ملے گا
اب ہم کو بجز قبر ٹھکانا نہ ملے گا
7
تھے سبطِ نبی کوچ کی تدبیر میں اس رات
کی آ کے جو ابن حنفیہ نے ملاقات
بھائی سے بغل گیر ہوئے شاہِ خوش اوقات
کی عرض محمدؐ نے کہ اے قبلۂ حاجات
کوفے کی طرف جانے میں اندیشۂ جاں ہے
مکے میں مکیں ہو کہ بزرگوں کا مکاں ہے
8
ہیں آپ ہی اب وارث و ذریتِ حیدرؑ
حق آپ کا سایہ رکھے ہم لوگوں کے سر پر
کعبہ سے اُدھر آپ کا جانا نہیں بہتر
اندیشہ ہے کچھ رنج نہ پہونچائیں ستم گر
ان لوگوں کو مطلق نہ حمیت نہ حیا ہے
ظاہر میں طرفدار ہیں طنیت میں دغا ہے
9
حیدرؑ ہیں نہ زہراؑ نہ حسنؑ ہیں نہ پیمبرؐ
تم چار بزرگوں کی نشانی ہو بر اور
حضرت ہی کے رہنے سے مدینہ ہے منور
سن سن کے فروغ آپ کا جلتے ہیں ستم گر
اس شمع کو بھی گل نہ کریں مجھکو یہ غم ہے
اب پنجتن پاک میں حضرت ہی کا دم ہے
10
کیا والدِ ماجد نے ستایا تھا کسی کو
دولت سے نہ دنیا سے علاقہ تھا علیؑ کو
راحت نہ ملی کوفہ میں داماد نبیؐ کو
بے جرم کیا قتل محمدؐ کے وصی کو
کیونکر کہیں حضرت سے برائی نہ کریں گے
سادات کے دشمن ہیں بھلائی نہ کریں گے
11
حضرت نے کہا ہوتا ہوں نا چار روانا
بھاتا ہے کسے اپنا وطن چھوڑ کے جانا
میں بیگس و مظلوم ہوں و دشمن ہے زمانا
ابتو ہے مدینے میں نہ مکے میں ٹھکانا
حاسد ہے کوئی درپےِ آزار ہے کوئی
حامی ہے نہ کوئی نہ مددگار ہے کوئی
12
کرتا نہ سفر گر مجھے کوئی نہ ستا تا
باہر کبھی روضے سے محمدؐ کے نہ جاتا
مرقد سے بزرگوں کے، مقدر ہے چھڑاتا
میں کیا کروں بھائی مجھے کچھ بن نہیں آتا
بے دینوں کو جینا مرا منظور نہیں ہے
ہو جاؤں یہیں قتل تو کچھ دور نہیں ہے
13
اس امر کے درپے ہے یزید ستم ایجاد
باقی رہے دنیا میں محمدؐ کی نہ اولاد
ڈرتا ہوں یہاں قتل کریں گے مجھے جلاد
حرمت حرمِ کعبہ کی ہو جائے گی برباد
کعبے سے میں نکلوں یہ گوارا مجھے کب ہے
ناچار ہوں دوری کا سبب پاسِ ادب ہے
14
تھا قصد کہ ہوں معتکفِ خانۂ معبود
افسوس رہ امن و اماں ہوگئی مسدود
جاتا ہے کوئی چھوڑ کے کب منزلِ مقصود
پر کیا کہوں رہنے نہیں دیتے مجھے مردوو
میں اور حرمِ خالقِ اکبر سے نکلتا
اس گھر سے حسینؑ ابن علیؑ مرکے نکلتا
15
ابن حنیفہ نے کہا تب بہ سماجت
گر جائیے تو سوئے یمن جائیے حضرت
واں آپ کے والد کے ہے شیعوں کی سکونت
وہ لوگ ہیں سب اہل وفا اہل مروت
کیجئے گا سرافراز تو قدموں پہ گریں گے
پھر جائے زمانہ نہ وہ حضرت سے پھریں گے
16
بالفرض یمنؔ میں بھی جو آرام نہ پاؤ
شہروں سے کنارہ کرو جنگل کو بساؤ
تکلیف بیاباں میں سہو رنج اٹھاؤ
پر بہرخدا کوفہ کی سرحد میں نہ جاؤ
بچوں پہ کرد رحم کہ چھوٹے ابھی سن ہیں
اس راہ میں پانی ہے کم اور گرمی کے دن ہیں
17
فرمایا جہاں جاؤں کروں قصد جدھر کا
چھوڑے گی اجل ساتھ نہ زہراؑ کے پسر کا
اب دھیان ہے شپیرؑ کو بچوں کا نہ گھر کا
اب کا یہ سفر مجھکو وسیلہ ہے ظفر کا
گر کوچ سوئے کوفہ نہ ہوئے گا برادر
پھر کون مری قبر میں سوئے گا برادر
18
یہ سن کے محمدؐ نے کیا اور بھی اصرار
جھک جھک گئے قدموں پہ برادر کے کئی بار
شہ نے کہا اسباب تو ہے کوچ کا تیار
پھر جانے نہ جانے میں کروں مشورہ یک بار
جاتا ہے تو ایذا کو بھی سہہ جائے گا شپیرؑ
رہنا ہے مقدر میں تو رہ جائے گا شپیرؑ

28
ہے تیری شہادت ترے معشوق کو منظور
تا عاشق صادق رہے تو خلق میں مشہور
حیدرؑ کی طرح ہے ترا دل صبر سے معمور
تجھ سے بھی وہ ہوگا جو کسی کا نہیں مقدور
ہے قول کا صادق تری کیا بات ہے بیٹا
غزت مری امت کی ترے ہاتھ ہے بیٹا
29
منھ پیٹ لیا سن کے محمدؐ نے یہ تقریر
اور روکے کھا گر یہی ہے خواہش تقدیر
ناموس کو چھوڑو یہیں اے حضرت شپیرؑ
حرمت سے حرم میں ہی رہے صاحب تطہیر
پردیس میں کیا جانیے کیا جور و جفا ہو
ڈر ہے کہیں زینبؑ نہ گرفتارِ بلا ہو
30
زیبؑ کی اسیری کا سخن سنتے ہی یکبار
شھرا گیا دل رونے لگے سیدِ ابرار
سنتی تھی یہ تقریر جو سب زینبؑ ناچار
محمل سے محمدؐ کو پکاری بدلِ زار
کی تم نے سفارش مری کیا آہ برادر
بھائی سے چھڑاتے ہو مجھے واہ برادر
31
رہنے کی نہیں حیدرؑ کرار کی جائی
بھائی کے لیے ماں کی لحد چھوڑ کے آئی
نانا کے بھی روضے سے ہوئی مجھ کو جدائی
مرجاؤں گی بچھڑے گا جو مجھ سے مرا بھائی
ہمراہ میں کاٹوں گی مصیبت کے سفر کو
تنہا نہیں چھوڑوں کی محمدؐ کے جگر کو
32
اب گھر سے ہے مطلب نہ مدینہ سے مجھے کام
وہ شہر ہے جس بن میں ہو زہراؑ کا گل اندام
میں یاں نہ رہوں گی مرے رہنے کا نہ لو نام
بھائی مجھے معلوم ہے اِس کوچ کا انجام
بابا نے مرے ہاتھ میں ہاتھ اُن کا دیا ہے
اماں نے مجھے بھائی کے ہمراہ کیا ہے
33
رخصت کو ....... میں کئی تھی جو میں بے پر
اور روتی تھی اماں کی میں تربت سے لپٹ کر
آواز یہ آتی تھی کہ اے زینبؑ مضطر
جلادوں کی سرحد میں چلا ہے مرا دل بر
اچھے نظر آتے نہیں آثار سفر کے
تو ساتھ ہی رہنا مرے مظلوم پسر کے
34
یہ کہہ کے جو روئی اسداللہ کی پیاری
ابن حنفیہ کے بھی آنسو ہوئے جاری
حضرت نے کہا بھائی سے با گریہ و زاری
بہنیں مری قیدی ہوں یہ ہے مرضی باری
کٹ کر سرِ شپیرؑ تو نیزے پر علم ہو
پیچھے کھلے سر قافلۂ اہل حرم ہو
35
یہ سب تو مرے ساتھ ہیں آفت کے سفر میں
پر فاطمہؑ صغراؑ کو میں چھوڑ آیا ہوں گھر میں
ہے اُس کی جدائی سے عجب درد جگر میں
ڈر ہے کہیں مرجائے نہ وہ ہجر پدر میں
روئے تو مرے سر کی قسم دیجیو بھائی
بیمار کو چھاتی سے لگا لیجیو بھائی
36
صغراؑ کا سنا نام تو بانو یہ پکاری
کہدیجو کہ مادر تمھیں بھولی نہیں واری
بہنوں کو بھی ہے آٹھ پہر یاد تمھاری
اصغرؑ مری گودی میں کیا کرتا ہے زاری
راتوں کو ترے غم میں نہیں سوتی ہے کبراؑ
جب ذکر ترا ہوتا ہے تب روتی ہے کبراؑ
37
ماں صدقے نہ تم آپ کو کڑھ کڑھ کے گھلانا
ہمجو لیوں کو پاس محلے سے بلانا
بابا کے لئے چھوڑ نہ دیجو کہیں جانا
روٹھوں گی اگر میرا کہا تم نے نہ مانا
ایامِ جدائی بھی گزر جائیں گے بیٹی
اللہ جو پھیرے گا تو پھر آئیں گے بیٹی
38
سب بیبیاں رونے لگیں سن سن کے یہ تقریر
چھاتی سے لگا بھائی کو رخصت ہوئے شپیر
تھا حاجیوں میں غل کہ زہے عزت و توقیر
کس شان سے خاصانِ خدا ہوتے ہیں رہ گیر
کیا نور ہے چہرہ پہ ہر اک غنچہ دہن کے 
یہ پھول ہیں سب فاطمہ زہراؑ کے چمن کے
39
نایابِ جہاں تھے یہ جوانانِ گل اندام
سو باغیوں کے ہاتھ سے ملتا نہیں آرام
افسوس یہ نازک بدن اور گرمی کے ایام
ہے موردِ آفاتِ خزان گلشنِ اسلام
کیوں لالۂ صفت داغ ہر اک دل پہ نہ پڑ جائے
اس طرح کا جب پھولا پھلا باغ اجڑ جائے
40
گھر چھوڑ کے جنگل کو چلا  شہرکا والی
بطحا ہوا برباد مدینہ ہوا خالی
تھا سایۂ حق سایۂ شاہنشہِ عالی
شیعوں پہ تباہی ستم ایجادوں نے ڈالی
بھولیں گے نہ اشفاق حسینؑ ابن علیؑ کے
پائیں گے کہاں ہائے نواسے کو نبیؐ کے
41
ہر سمت سے جوں جوں یہ بیاں کرتی تھی خلقت
گھوڑے پہ چلے جاتے تھے روتے ہوئے حضرت
ہر ایک سے فرماتے تھے یہ تھام کے رقت
تم سب سے بھی شپیرؑ کی ہے آخری رخصت
اپنوں سے چھٹا، حال نہ کیوں غیر ہو میرا
مانگو یہ دعا خاتمہ بالخیر ہو میرا
42
کعبے سے گئے جب کئی فرسخ شہِ ذی جود 
رستے میں زر آره بن صالح ہو ا موجود
کی عرض کہ اے راہ روِ جادهٔ مقصود 
جاتے ہو کہاں چھوڑے ہوئے خانۂ معبود
کوفے کا ہے گر قصد تو پھر جائیے حضرت
ڈرتا ہون کہ اعدا میں نہ گھر جائیے حضرت
43
وان ہوچکے ہیں جمع کئی لاکھ ستمگر
اطراف و جوانب سے چلے آتے ہیں لشکر
ہیں تشنۂ خوں آپ کے یا سبطِ پیمبرؐ
ملعونوں کے تیغ و تبر و نیزہ و خنجر
کوفے میں یہی معرکہ دن بھر نظر آیا
شمر آیا سنان آیا حر آیا عمر آیا
44
چڑھتی معنی ہیں ادھر چرخ پہ تلواروں کی دھاریں
بہتر ہے کہ اس سمت کو حضرت نہ سدھاریں
ایسے نہیں وہ لوگ کہ سر آپ پہ واریں
ہے شور کہ آئے تو نبیؐ زادے کو ماریں
فوجوں کی بھی آمد سحر و شام ہے مولا
یہ آپ کی دعوت کا سرانجام ہے مولا
45
فوج آپ کی مجھ کو نظر آتی ہے بہت کم
گروے میں کئی کوس کے ہے لشکر اظلم
شہزادوں کے سن چھوٹے ہیں اے قبلۂ عالم
جانے کو ادھر جنگ کا ساماں ہے مقدم
انصار بھی لشکر سے نکل جائیں گے اکثر
جاتے تو ہیں پر وقت پہ ٹل جائیں گے اکثر
46
حضرت نے کہا راست یہ سب تیرا بیاں ہے
جو اُن کے دلوں میں ہے وہ سب مجھ پہ عیاں ہے
اس شہر میں ایک ایک مرا دشمنِ جاں ہے
کچھ غم نہیں واں جمع اگر فوج گراں ہے
سراپا تہ تیغ میں دھرنے کو چلا ہوں
لڑنے کو میں جاتا نہیں مرنے کو چلا ہوں
47
ساتھ آئے ہیں جتنے مجھے یہ بھی نہیں درکار
ان کا نہیں طالب جو ہیں دنیا کے طلبگار
پر اپنے عزیزوں کی محبت سے ہوں ناچار
پھر جائیں جو یہ بھی تو میں ہو جاؤں سبک بار
پر مجھ کو یقیں ہے کہ کنارا نہ کریں گے
آئے ہیں مرے ساتھ مرے ساتھ مریں گے
48
گو کم ہیں پہ وہ اہل وفا میں مرے یاور
دنیا سے گئے جن کی تمنا میں پیمبرؐ
مقدادؓ ہے کوئی کوئی سلمانؓ کوئی بوذرؓ
جرأت میں ہے ایک ایک بہِ از مالک اشترؔ
جو غم میں مرے نالہ و فریاد کریں گے
اُن کو بھی بہت اہل جہاں یاد کریں گے
49
اگ شیر مرا ابنِ مظاہر سا ولی ہے
جس غازی کی تلوار ہزاروں میں چلی ہے
وہ سعد وفادار سعید از لی ہے
عامر سا جواں یا ورِ فرزند علیؑ ہے
اس طرح کے جرار کسی فوج میں کم ہیں
نام ان کے مرے ساتھ شہیدوں میں  رقم ہیں
50
اور میرے عزیزوں میں جو یہ لڑکے ہیں دو چار
کھل جائیں گے ان شیروں کے جوہر دم پیکار
ہر چند کہ دیکھی نہیں چلتے ہوئے تلوار
پر ان پہ ظفریاب نہ ہوویں گے ستم گار
پیدل مرے لشکر کا سواروں سے لڑے گا
بچہ مرا ایک ایک ہزاروں سے لڑے گا
51
رو رو کے زرارہ نے یہ کی عرض کہ سرور
تھوڑے سے جواں لاکھوں سے ہوتے نہیں سربر
اس سے کہا دو انگلیاں سرور نے اٹھا کر
لے دیکھ تو رتبہ مرا اور قدرتِ داور
کیا دیکھا کہ در کھل گئے ہیں ساتوں فلک کے
اترے چلے آتے ہیں پرے فوجِ ملک کے
52
نورانی عبائیں ہیں سفید اُن کی ہے پوشاک
اور حسن میں مہتاب سے روشن ہے رخِ پاک
اتھوں میں تو نیزے تہِ راں تو سنِ چالاک
تلواریں حائل ہیں تو چھرے ہیں فرح ناک
غل ہے کہ بہت فوج ہے کم سبطِ بنیؐ کی
ہاں جلد کرو چل کے کمک ابن علیؑ کی
53
لکھی ہے زرارہ بن صالح نے روایت
اک دم میں ہوئی فوجِ ملایک کی یہ کثرت
جز حق نہ شمار اُن کا تھا ممکن کسی صورت
اس وقت زرارہ سے یہ کہنے لگے حضرت
یاور مرے دیکھے مرے غم خواروں کو دیکھا
کیوں سیدِ بیکس کے مددگاروں کو دیکھا
54
پھر کہنے لگے ہنس کے زرارہ سے یہ سرور
خالق کی عنایت سے یہ ساماں ہے میسر
چاہوں تو کروں جنگ میں اس فوج سے چل کر
کس زیست پہ ہوں طالبِ جمعیتِ لشکر
خود ہے مجھے منظور کہ سر تن سے جدا ہو
تا مغفرتِ امتِ محبوبِ خدا ہو
55
جب تک مرا سر کٹ کے جدا ہوگا نہ تن سے
جب تک میں نہیں رہنے کا محروم کفن سے
جب تک مرے بچے نہیں بندھنے کے رسن سے
جب تک کہ یہ بھائی نہیں چھٹنے کا بہن سے
جب تک شہِ مظلوم مرا نام نہ ہو گا
اُمت کی شفاعت کا سرانجام نہ ہوگا
56
یہ کہہ کے زرآرہ سے چلے سرورِ ذی شاں
جو آئی پرا باندھے ہوئے فوج بنی جاں
سردار نے کی عرض کہ اے دین کے سلطاں
ہم شیعہ ہیں بخشا ہے علیؑ نے ہمیں ایماں
ہم آپ کو لڑنے کے لیے جانے نہ دیں گے
فرزندِ یداللہ پہ آنچ آنے نہ دیں گے
57
کس قوم سے درپیش ہے حضرت کو لڑائی
مولؑا نے غلاموں کی نہ کیوں فوج بلائی
کون ایسے ہیں سرکش انھیں کچھ شرم نہ آئی
کرتے ہیں محمدؐ کے نواسے سے لڑائی
جنگ اُن سے کریں دیجے ہمیں حکم وغا کا
جو آپ کا دشمن ہے وہ دشمن ہے خدا کا
58
شہ نے کہا شرم آتی ہے کیا نام بتاؤں
وه امت احمدؐ ہیں میں کیا اُن کو ستاؤں
غیر ان کو جو سمجھوں تو بلانے پہ نہ جاؤں
سب مجھ کو گوارا ہے جو تکلیف اٹھاؤں
تلواریں بغیر اُن کے مرے خوں میں بھرے کون
قتل انکو کرو تم تو مجھے قتل کرے کون
59
تم لوگوں کے ہاتھوں جو گرفتار ہوں وہ سب
پھر رسی سے کس طرح کسے بازوئے زینبؑ
شپیرؑ کو ہے مرضیِ اللہ سے مطلب
بے جرم قصاص اُن سے گوارا ہے مجھے کب
کیوں کر انھیں برباد کروں حجتِ حق ہوں
لازم ہے مجھے رحم کہ میں رحمتِ حق ہوں
60
حق تم کو جزا دیوے کرو جاکے اب آرام
جاتا ہوں سوے ماریہ میں بیکس و ناکام
عاشورِ محرم کو ہو جب عصر کا ہنگام
واں آیئو کھل جائے گا اِس کوچ کا انجام
جانا ہے یہاں سے وہیں اس کشتۂ غم کو
اُس وقت نہ آئے تو نہ پھر پاؤگے ہم کو
61
جنات یہ سنکر گئے کرتے ہوئے زاری
اور آگے بڑھی سبطِ پیمبر کی سواری
یوں جاتا تھا وہ قافلۂِ عاشقِ باری
جس طرح گلستاں سے چلے بادِ بہاری
پڑتی تھی یہ گرمی کے مسافر تھے قلق میں
ڈوبے ہوئے تھے فاطمہؑ کے پھول عرق میں
62
از بس متحمل تھے نہ گرمی کی تعب کے
سونلا گئے تھے رنگ جو انانِ عرب کے
خیمے کی نگہبانی کو جاگے ہوئے شب کے
شاہِ دوجہاں پیار سے منھ تکتے تھے سب کے
میداں تھا کفِ دست نہ سایہ نہ شجر تھا
ملتے تھے کنوئیں خشک مصیبت کا سفر تھا
63
کعبے سے ہوا کوچ جو سلطانِ زمن کا
ایک ایک قدم سامنا تھا رنج و محن کا
غم تھا شہِ مظلوم کو یارانِ وطن کا
گرمی سے عجب حال تھا زہراؑ کے چمن کا
کوسوں کہیں پانی تھا نہ سایا نہ شجر تھا
لوں چلتی تھی اور دھوپ تھی بیتاب جگر تھا
64
یہ دھوپ کی حدت تھی کہ تھے کوہ دہکتے
چنگاریوں سے ریت کے ذرے تھے چمکتے
تھے گودیوں میں ماؤں کی معصوم بلکتے
اور ماتھے سے قطرے تھے پسینے کے ٹیکتے
آرام سواری میں نہ لیتی تھی سکینہؑ
کرتے سے ہوا چہرے کو دیتی تھی سکینہؑ
65
کہتی تھی کہ مجھ تک کوئی بابا کو بلا دو
اماں مرا دم گھٹتا ہے پردے کو اٹھا دو
گرمی سے موا جاتا ہے اصغرؑ کو ہوا دو
خشکی سے نہ مل جائے گلا دودھ پلا دو
وہ کہتی تھیں گرمی سے ہو گھٹ گیا واری
ہے دودھ کہاں دودھ بھی تو ہٹ گیا واری
66
ہے سرد ہوا کے لئے جاں تن میں ترستی
جلتی ہے زمیں چرخ سے ہے آگ برستی
ویرانہ ہے کوسوں نظر آتی نہیں بستی
نزدیک ہے ہو جائے خزاں گلشن ہستی
واقف تھے کبھی کا ہے کو اس رنج و محن سے
کس فصل میں قسمت نے نکالا ہے وطن سے
67
گرمی کی اسی طرح اٹھاتے ہوئے ایذا
طے منزلیں کرتے تھے شہِ یثرب و بطحا
جو کوفے سے اک مردِ مسافر ہوا پیدا
مستفسرِ حال اس سے ہوئے سیدِ والا
دل ٹکڑے ہوا سینے میں اُس خستہ جگر کا
رونے لگا منھ دیکھ کے زہراؑ کے پسر کا
68
رو کر کہا اے حیدرِ کرار کے جانی
کیا عرض کروں قتل ہوئے مسلم و ہانی
جس دم یہ سنا شہِ نے مسافر کی زبانی
آنکھوں سے بہے اشک جگر ہو گیا پانی
فرمایا کہ راحت میں ہماری خلل آیا
منزل پہ نہ پہونچے کہ پیامِ اجل آیا
69
آنکھوں میں بھرے اشک پھرے سیدِ والا
اونٹوں کو بٹھا کر وہیں خیمہ کیا بر پا
مظلوی پہ مسلم کی جو ٹکڑے تھا کلیجا
بھرتے تھے دمِ سرد شہِ یثرب و بطحا
افسردہ تھے دل زرد تھے منھ پیر و جواں کے
لشکر میں اداسی تھی شہِ کون و مکاں کے
70
ظاہر نہ ہوا تھا ابھی ہرچند یہ ماتم
چھایا تھا ہر اک بی بی پہ ابرِ الم و غم
کرتی تھی بیاں زوجۂ مسلم یہی پیہم
کیا ہے کہ رندھی جاتی ہوں گھٹتا ہے مرا دم
کیا دیکھئے وارث کی خبر آتی ہے لوگو
کچھ آج ردا سر سے گری جاتی ہے لوگو
71
ماں پاس کھڑی مسلمِ مظلوم کی پیاری
کہتی تھی کہ آنسو نہ کرو آنکھوں سے جاری
وسو اس مجھے آتا ہے باتوں سے تمھاری
کل آئے گی لینے ہمیں بابا کی سواری
گھبراتی ہو کیوں ہوش مرے کھوتی ہو اماں
ہنسنے کا جو وقت آیا تو تم روتی ہو اماں
72
واں شہ نے رفیقوں کو بلا کر یہ سنا یا
بیعت سے مری کوفیوں نے ہاتھ اٹھایا
مسلم کا بھی سر کاٹ کے نیزے پہ چڑہایا
میں پھر کے نہیں جانے کا آیا تو اب آیا
اب شب کو چلا جائے وہ گھر، جانا ہو جس کو
اب ساتھ وہی دے مرا مرجاتا ہو جس کو
73
یہ سنتے ہی رونے لگے مسلم کے جو دلدار
اسلام کے لشکر میں تلاطم ہوا اک بار
سر کھول کے پیٹے حرمِ احمدِؐ مختار
تھا شور کہ آفت میں پھنسے احمدِؐ مختار
کوفے میں بلا کر یہ وغا کرتے ہیں اعدا
اب دیکھیں نبیؐ زادے سے کیا کرتے ہیں اعدا
74
مسلم کی خبر سے یہ ہوا خوف دلوں پر
چھپ چھپ کے اسی شب کو روانہ ہوئے اکثر
یا تھے کہیں خیمے کہیں پالیں کہیں بستر
یا تین پہر رات میں خالی ہوا لشکر
تاشام تو سب یاورِ سلطانِ زمن تھے
ظاہر جو ہوئی صبح تو ہفتاد دو تن تھے
75
جب واں سے نمازِ سحری پڑھ کے چلے شاہ
مسلم کو حرم روتے چلے جاتے تھے ہمراہ
وار و ہوے اک دشتِ بلا خیز میں ناگاہ
چلنے سے رکا واں فرسِ سرورِ ذی جاہ
فرمایا کہ کیا جانیے یہ کون سی جا ہے
ہاتفؔ نے صدا دی کہ یہی دشت بلا ہے
76
یہ سنتے ہی رہوار سے اترے شہ والا
اور چاہا کہ برپا کریں خیمہ لبِ دریا
مانع ہوے یک بار پرا باندھ کے اعدا
حضرت نے کہا خیر جو کچھ مرضیِ مولا
جو ہم پہ جفا ہوگی رہِ حق میں سہیں گے
ساحل سے کنارہ کیا ریتی پہ رہیں گے
77
فرما کے یہ میداں میں فروکش ہوئے آخر
روتے تھے حرم چپ تھے شہِ صابر و شاکر
کمریں بھی ابھی کھول چکے تھے نہ مسافر
فوجوں کے نشاں دور سے ہونے لگے ظاہر
زینبؑ سے کہا ہم سے عدو پھر گئے بھینا
نرغے میں ستم گاروں کے ہم گھر گئے بھینا
78
تاریخ چھٹی تھی کہ ہوا غلغلہ اک بار
لشکر لیے آیا عمر سعدؔ ستم گار
خولیؔ و حصیس شمرؔ وسناں اشعثِ غدار
ایک ایک کے ہمراہ ہزاروں تھے جفا کار
مقتل میں لکھا ہے کہ چھ لاکھ اہل ستم تھے
اور یاورِ فرزند نبیؐ سو سے بھی کم تھے
79
کفار میں کس طرح سے گھر جاتے نہ حضرت
قلت اِدھر ایسی اُدھر اس طرح کی کثرت
اس فوج میں فوجِ قطبِ اوج امامت
آتی ہے نظر نقطۂ پرکار کی صورت
حلقے میں بنی فاطمہؑ کو گھیر لیا تھا
بے وجہ نبیؐ زادے سے منھ پھیر لیا تھا
80
ہفتم سے محرم کی تو پانی بھی ہوا بند
فرزندِ پیمبرؐ کے تڑپنے لگے فرزند
تھی فاطمہؑ کے مہر میں وہ نہر بھی ہرچند
غاصب نہ ہوئے پانی کے دینے پر رضا مند
حق اپنا محمدؐ کے نواسے نے نہ پایا
اک پانی کا قطرہ کسی پیاسے نے نہ پایا
81
چوبیس پہر پیاس میں بچوں نے گزارے
ہچکی علی اصغرؑ کو لگی پیاس کے بارے
آخر ہوئی جب دسویں شب اور چھپ گئے تارے
شہ رن کو نمازِ سحری پڑھ کے سدھارے
واں جاتے ہی تیغوں سے قلم ہوگیا لشکر
تھا ایک تو کم اور بھی کم ہو گیا لشکر
82
تاظہر نہ عباسؑ رہے اور نہ اکبرؑ
کوثر پہ گئے چھوڑ کے گہوارۂ اصغرؑ
ڈیوڑھی پہ بہن روتی تھی واں روتے تھے سرورؔ
باراں کی طرح تیر ستم پڑتے تھے تن پر
تنہا تھے مگر منھ نہ ہزاروں سے پھرا تھا
تلواروں میں وہ فاطمہؑ کا چاند گھرا تھا
83
تنہائی تھی مظلومی تھی تشنہ دہنی تھی
آفت تھی مصیبت تھی غریب الوطنی تھی
پیشانی بھی مجروح تھی چھاتی بھی چھنی تھی
کیا جان پہ احمدؐ کے نواسے کے بنی تھی
کرتے تھے طالب خیمے تلک جانے کی رخصت
ملتی تھی سکینہؑ سے نہ مل آنے کی رخصت
84
اس حال میں جب عصر کا وقت آگیا یک بار
اک گرد ہوئی دامنِ صحرا سے نمودار
منھ پھیر کے کیا دیکھتے ہیں سیدِ ابرار
پھینکے ہوے گھوڑوں کو چلے آتے ہیں اسوار
سرخ آنکھیں ہیں کف منھ میں ہے غصہ میں بھرے ہیں
سب ہاتھوں کو تلواروں کے قبضوں پہ دھرے ہیں
85
سردار یہ کہتا ہے غضب ہو گیا یارو
آقا مرا مارا گیا تم بھی اُنھیں مارو
چھوڑو نہ اب ایک ایک کا سر تن سے اتارو
یہ لاشیں ہیں شہزادوں کی اِن پر مجھے وارو
حیدرؑ سے بھی شرمندہ مجھے کر گئے شپیرؑ
آنے میں مرے دیر ہوئی مرگئے شپیرؑ
86
حضرت نے سنی زعفرِ جن کی جو یہ تقریر
گھبرا گئے اُمت کے لیے حضرتِ شپیرؑ
زعفر کو پکارے کہ نہ کھینچے کوئی شمشیر
میں تو ابھی جیتا ہوں کچھ ان کی نہیں تقصیر
غصہ میں نہ آ تجھ کو قسم روحِ علیؑ کی
رحم ان پہ ہے لازم کہ یہ امت ہے نبیؐ کی
87
ان کے لئے عباسؑ سے بھائی کو گنوایا
ان کے لئے ہاتھ اکبرؑ و اصغرؑ سے اُٹھایا
صد شکر کہ ان پر مجھے غصہ نہیں آیا
میں نے تجھے لڑنے کے لئے تھا نہ بلایا
اس وقت بھی تجھ سے مری طاقت ہے زیادہ
پر بیٹوں سے اُمت کی محبت ہے زیادہ
88
یہ سنتے ہی رو رو کے گرا قدموں پہ زعفر
کہتا تھا میں اس صبر کے صدقے مرے سرور
کچھ کام لیا مجھ سے نہ یا سبطِ پیمبرؐ
حضرت نے کہا اب ترا پھر جاتا ہے بہتر
کام آئے گا مجھ بیکس و بے آُس پہ رونا
جب پیجیو پانی تو مری پیاس پہ رونا
89
جب حکمِ امامِ دوجہاں سے ہوا ناچار
سر پیٹتا گھر اپنے چلا زعفر د یں دار
پھرا اور بھی جن پھاڑ گریباں بہَ دلِ زار
چلاتے تھے ہے ہے خلفِ حیدرؑ کرار
آقا تری اس صبر و شکیبانی کے صدقے
اے سبطِ پیمبرؐ تری تنہائی کے صدقے
90
گھر پہونچا تو زعفر نے کہا تخت اٹھاؤ
 اب فرش کہاں کا صفِ ماتم کو بچھاؤ
پوشاک سیہ لاکے مجھے جلد پنھاؤ
سب ہائے حسینا کہو اور خاک اڑاؤ
ہر غم سے غمِ سرور عالم ہے زیادہ
ماتم سے سلیماں کے یہ ماتم ہے زیادہ
91
ماتم کی خبر مادرِ زعفر نے جو پائی
گھبرائی ہوئی گھر سے وہ باہر نکل آئی
پوچھا کہ ہوا کیا صفِ ماتم جو بچھائی
زعفرؔ نے کہا لٹ گئی زہراؑ کی کمائی
گھیرا ہے ستم گاروں نے فرزند علیؑ کو
چھوڑ آیا ہوں تیروں کے تلے سبطِ نبیؐ کو
92
سر پیٹ کے ماں زعفرِ جن کی یہ پکاری
تونے پسرِ فاطمہؑ پر جان نہ واری
واجب ہے تجھے سیدِ کونین کی یاری
عزت نہ رہی آگے پیمبرؐ کے ہماری
اب محکمۂ حشر میں جاؤں گی میں کیونکر
منھ فاطمہؑ زہراؑ کو دکھاؤں گی میں کیونکر
93
حیدرؑ کے ترے باپ پہ کیا کیا نہیں احسان
جاں بخشی بھی کی اور اسے دی دولتِ ایماں
کیا رحم ہے اس عقدہ کشائی کے میں قرباں
مشکل جو پڑی دم میں اُسے گر دیا آساں
فرزند پہ آج اس کے برا وقت پڑا ہے
تو سایہ میں بیٹھا ہے وہ میداں میں کھڑا ہے
94
باپ آج ترا ہوتا تو چین اس کو نہ آتا
اعدا کا نشاں صفحۂ ہستی سے مٹاتا
فرزند پیمبرؐ کے عوض برچھیاں کھاتا
شہزادے کے قدموں پہ گلا اپنا کٹاتا
جو اہلِ وفا ہوتے ہیں مر جاتے ہیں بیٹا
یوں چھوڑ کے آقا کو نہ گھر جاتے ہیں بیٹا
95
رو کر کہا زعفرؔ نے میں لڑنے کو تھا تیار
فرمایا مدد ابن علیؑ کو نہیں درکار
حکم شہ کونین سے میں ہو گیا ناچار
ورنہ مری شمشیر سے بچتے نہ ستم گار
میں کیا کروں سر مجھ کو کٹانے نہیں دیتے
امت پہ تو وہ ہاتھ اُٹھانے نہیں دیتے
96
اس نے کہا پھر جاکے تو حاضر ہو مری جاں
ایسا نہ ہو سر رن میں کٹا دیں شہ ذی شاں
میداں میں سلامت ہو جو وہ دین کا سلطاں
میں دودھ نہ بخشوں گی جو تو ہوگا نہ قرباں
چلتی ہے چھری شیر الہی کے جگر پر
میں نے تجھے صدقے کیا زہراؑ کے پسر پر
97
یہ سنتے ہی مقتل میں وہ کہتا ہوا آیا
زندہ مجھے دکھلایئو پھر شہ کو خدایا
یاں ہوچکا تھا قتل یداللہ کا جایا
اُس وقت وہ پہونچا کہ تڑپتا ہوا پایا
سر کاٹ کے نیزے پہ چڑھاتے تھے ستمگر
سیدانیوں کو لوٹنے جاتے تھے ستمگر
98
خاموش انیسؔ اب کہ ہے دل سینے میں بتیاب
جاری عوضِ اشک ہوا چشم سے خوں ناب
خالق سے دعا مانگ یہ با دیدۂ پر آب
سر سبز رہیں فاطمہؑ کے لال کے احباب
کچھ غم نہ انھیں جز غم شاہِ شہدا ہو
محتاجوں کو راحت ہو مریضوں کو شفا ہو
