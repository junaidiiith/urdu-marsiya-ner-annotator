جلد ششم
مرثیہ میر انیس
۱
عباسؑ کے جو نہر پہ شانے قلم ہوے
بار الم سے حضرت شپیرؑ خم ہوے
فرزند فاطمہؑ پہ ستم پر ستم ہوے
فرمایا آج بیکس و بے یار ہم ہوے
افسوس ہے کہ زیست کا نقشہ بگڑ گیا
ہمسے ہمارا عاشق صادق بچھڑ گیا
۲
پردیس مین ہم آکے برادر سے چھٹ گئے
چھٹپن کے اپنے ہمدم و یاور سے چُھٹ گئے
حمزہ سے آج چُھٹ گئے جعفر سے چُھٹ گئے
عباس سے چھٹے نہین حیدر سے چُھٹ گئے
آگے یہ فوج آتی نہ تھی کچھ خیال مین
اب طاقتِ وفا نہین زہرا کے لال مین
۳
کون اب نشان فوج حسینی اوٹھائیگا
کون اب سنان و تیغ سے ہمکو بچائیگا
اب کون پانی لینے کو دریا پہ جائیگا
شبیرؑ ایسا چاہنے والا نہ پائیگا
کیا باوفا تھا صدقے مین اوس حق سنان پر
دنیا ہے جان کوبھتیجی کی پیاس پر
۴
وہ پیارا بھائی کی جو گود مین پلا
تلوارین اوس پہ چل گئین اور کچھ نہ بس چلا
اب کسطرح سے دلبر زہرا جیئے بھلا
قاتل کہان ہے آن کے کاٹے مرا گلا
نزدیک ہے کہ چاک ہو سینہ حسینؑ کا
بھائی بغیر خاک ہے جینا حسینؑ کا
۵
روکر یہ کہتے جاتے تھے شاہنشہ امم
ہنس ہنس کے اونسے پوچھتے تھے بانیٔ ستم
عباس نامور ہین کہان کیا ہوا علم
کیون آج کانپتے ہین قدم کیون کمر ہے خم
پیاسون نے تشنگی سے امان پائی یا نہین
پانی کی کوئی مشک بھری آئی یا نہین
۶
عباس مارے خیر سے آئے فرات سے
کوئی تو وان لڑا نہین اوس خوش صفات سے
پانی بغیر غش مین سکینہؑ تھی رات سے
سیراب کیسے وہ ہوئی عمو کے ہات سے
حضرت سے ایسے وقت مین کیونکر جدا ہوے
روتے ہین آپ کس لیے عباس کیا ہوے
۷
یہ بات سُنکے رونے لگے شاہ کربلا
اتنے مین آئی نہر کی جانب سے یہ صدا
مین منتظر ہون آنے مین عرصہ بہت ہوا
لیجئے خبر غلام کی یا سبط مصطفا
شانے کٹے تھے مشک بھی تیغون سے کٹ گئی
مجبور ہون سکینہؑ کی قسمت اولٹ گئی
۸
آواز سُنکے بھائی کی ڈورے امام دین
آنکھیں غضب سے سرخ تھین جون شیر خشمگین
اولٹی ہوئی تھی مثل یداللہ آستین
دہشت کے مارے ہٹ گئے دریا سے اہل کین
بسمل وہ نوجوان نظر آیا لڑائی مین
شیر خدا کے شیر کو پایا ترائی مین
۹
خون دو طرف کٹے ہوے شانون سے تھا روان
سوکھے لبون پہ نکلی تھی اینٹھی ہوئی زبان
چہرے پہ سارے موت کے آثار تھے عیان
تھا غش مین شیر سینے پہ کھائے ہوئے سنان
صدمے سے جوش آنکھون مین تھا بحر اشک کا
پہلو مین تیغ دانتون مین تسمہ تھا مشک کا
۱۰
ڈوبا لہو مین تھا علم سبز زیر سر
تھے پہلوؤن مین دست بریدہ ادھر اودھر
دہنی طرف تو تیغ تھے بائین طرف سپر
تھی جان شاہ دین مین کچھ اپنی نہ تھی خبر
ہر دم صدا یہ تھی شہہ والا اب آیئے
رخصت ہے اس غلام کی آقا اب آیئے
۱۱
پھیلا کے ہاتھ لاش سے سرور لیٹ گئے
چلاتے ہاے بھائی مرے ہاتھ کٹ گئے
گھوڑے سے گرکے خاک مین اس بن کی لٹ گئے
ہے ہے بدن کے زخم خرپتے سے پھٹ گئے
ہاتھون کے صدقے اس تن صد پاش کے نثار
اے میرے نجوان مین تری لاش کے نثار
۱۲
ان خون مین ڈوبی آنکھون کو کھولے ہم آئے ہین
کیا غش پڑے ہو مُنھ سے تو بولو ہم آئے ہین
جاتے ہوے وداع تو ہو لو ہم آئے ہین
گردن مین باہین ڈال کے روؤ ہم آئے ہیں
ہاتھون سے کھوکے پھر تمھین پانا محال ہے
جاتے ہو وان جہان سے پھر آنا محال ہے
۱۳
عباسؑ کے جو کان مین پہونچی صداے شاہ
فرمایا روکے جان سنبھل ۔۔۔۔۔۔۔۔ شاہ
پھر دل مین پہونچنے لگا وہ دلربائے شاہ
شاید ہین اپنے ساتھ سکینہ کو لائے شاہ
آنکھین تو بند تھین سر بھی جھکا لیا
کروٹ بدل کے ریت مین مُنھ کو چھپا لیا
۱۴
شہ نے کہا بھائی ہمین کیونر ولاتے ہو
کہا کچھ خفا ہو جو نہین صورت دکھاتے ہو
بھائی ذرا پسینے مین کیون ڈوبے جاتے ہو
کس سے خجل ہو ریت مین کیون مُنھ چھپاتے ہو
عاشق سے اپنے وقتِ جدائی خفا ہوے
ہم دیر مین جو آئے تو بھائی خفا ہوے
۱۵
دکھلاؤ مُنھ سکینہ کے سر کی تمھین قسم
۔۔۔۔۔۔۔۔۔۔۔ ہو جسکے تم ۔۔۔۔۔۔۔۔۔۔۔۔۔۔۔۔۔ نہین ہین ہم
بھائی تمھارے چھٹنے کا تھوڑا نہین ہے غم
کوہِ الم گرا ہے کمر ہو گئی ہے خم
ریتی مین ہر جگہ یہ قدم لڑکھڑائے ہین
شیر خدا سنبھالے ہوئے ہمکو لائے ہین
۱۶
یہ سُنکے ٹکڑے ہوگیا اوس باوفا کا دل
تکلیف شاہ دین سے ہوا اور بھی خجل
کی عرض لاکھ سر قدمِ شہِ کے متصل
بیوجہ مُنھ چھپانے سے خادم ہے منفعل
سرزد ہوا مر غیر وفا کیا مجال ہے
آقا سے ہے غلام خفا کیا مجال ہے
۱۷
اسوقت غش مین آگیا خادم کو یہ خیال
لے آیا ہے سکینہ کہ یان فاطمہ کا لال
مجھ سے لپٹ کے مانگے گی پانی وہ خوشخصال
ہوگی مجھے بھتیجی سے شرمندگی کمال
بازو کٹائے نہر پہ پانی کے واسطے
مُنھ کو چھپا لیا اوسی پانی کے واسطے
۱۸
شہہ نے کہا ۔۔۔۔۔۔۔۔۔۔۔۔۔۔۔۔۔۔ آنکھون کو مین نثار
بھائی گلے لگو ۔۔۔۔۔۔۔۔۔۔۔۔۔۔۔۔۔۔ ہے بے قرار
صدقے تری وفا کے ۔۔۔۔۔۔۔۔۔۔۔۔۔۔۔۔۔۔
اب پائیگا کہان تمھین ۔۔۔۔۔۔۔۔۔۔۔۔ کا یادگار
روئے گی خلق تیری ۔۔۔۔۔۔۔۔۔۔ کے واسطے
گھر بیٹھے ہاتھ ۔۔۔۔۔۔۔۔۔۔۔۔۔ پانی کے واسطے
۱۹
روئے یہ سُنکے بھائی سے عباس نامور
اور رکھدیا حسینؑ کے قدمون پہ اپنا سر
مُنھ اُسکے مُنھ سے ملنے لگے شاہ بحر و بر
سینے سے روح ہوگئی آمادۂ سفر
مُنھ تکتے تکتے شہہ کا بصد یاس مر گئے
آنکھین پھرا کے حضرت عباس مر گئے
۲۰
تڑپے حسینؑ ۔۔۔۔۔۔۔ کے سر لاش کے قرین
اک آہ کی کہ ہل گئی مقتل کی سب زمین
روکر پکارتا تھا وہ زہرا کا نازنین
ہم رو رہے ہین بھائی تمھین کچھ خبر نہین
بھائی زوال بھائی کی طاقت پہ آگیا
تم کیا گئے کہ زیست کا میری مزا گیا
۲۱
اے میرے شیر صف شکن اے میرے نوجوان
پاؤنگا تجھ سا چاہنے والا مین اب کہان
تجکو حسین جانتا تھا اپنے تن کی جان
شیر خدا کا آج جہان سے مٹا نشان
تیغون مین اب سپر نہین ہوتے ہو
بازو کٹائے شیر سے دریا پہ سوتے ہو
۲۲
بھائی چلو کہ تمکو سکینہ بلاتی ہے
پانی اوسے پلاؤ کہ وہ بلبلاتی ہے
اصغر کو لیکے گود مین ہر دم سُناتی ہے
بھیا نہ روؤ اب کہ مری مشک آتی ہے
دریا سے پھر کے خیر سے عمو جو آئینگے
پہلے سبھون سے ہم تمھین پانی پلائینگے
۲۳
پوچھیگی اب جو وہ تو اوسے کیا سُناؤگا
مرجائیگی یہ مشک و علم گر دکھاونگا
اس لاش سے اب اوٹھکے نہ خیمے مین جاؤنگا
خنجر سے مین بھی خشک گلے کو کٹاؤنگا
راحت ہے گر یہین تن بے سر ہو خاک پر
دو بھائیون کی لاش برابر ہو خاک پر
۲۴
اتنے مین آئی یہ اسد اللہ کی صدا
اے میرے لال لاشِ برادر سے ہو جدا
عباس نامدار سے راضی ہوا خدا
ایسے غلام سو ترے قدمون پہ ہین فدا
تیرے سبب سے یہ اسے دولت ہوئی نصیب
عزت ہوئی نصیب شہادت ہوئی نصیب
۲۵
سنکر سخن علی کا اوٹھے شاہ کربلا
ناگاہ آئی در سے سکینہ کی یہ صدا
بیٹی نثار اے خلفِ شاہ لافتا
ابتک نہ کیون پھرا مرا سقّہ مرا چچا
عمو کو میرے سر کی قسم دیکے آئیو
بابا تم اپنے ساتھ اونھین لیکے آئیو
۲۶
شہہ نے علم زمین سے اوٹھایا بصد فغان
پھر اوسمین روکے باندھ دئی مشک خونچکان
پہونچے حرم سرا کے جو نزدیک ناگہان
سر پیٹ کر سکینہ نے تب یہ کیا بیان
اندھیر ہے جہان مجھے کچھ سوجھتا نہین
مشک و علم تو آتا ہے میرے چچا نہین
۲۷
پوچھا پکار کر مرے عمو کدھر گئے
دریا سے مشک بھیج دی اور خود ٹھہر گئے
کیا زخم کوئی تن پہ لگاؤن مین بھر گئے
اکبر قریب جاکے پکارے وہ مر گئے
چھوٹے سے ہاتھ رکھ کے دل دردناک پر
دے مارا سر کو بال سکینہ نے خاک پر
۲۸
حضرت نے لاکے گاڑ دیا صحن مین علم
اور گر پڑے زمین پہ شہنشاہ باکرم
رو کر کہا کہ جینے نہ دیگا ہمین یہ غم
جن سے جدا نہوتے تھے کھو آئے اونکو ہم
ماتم مین اب ہمارے کوئی دم کو روئیو
سب ملکے اونکو رولو تو پھر ہمکو روئیو
۲۹
بھائی سے بھائی کا چھوٹا ہزار حیف
بازو مرا قوی تھا سو ٹوٹا ہزار حیف
امت نے میرے باغ کو لوٹا ہزار حیف
چھوڑا نہ پھل نہ پھول نہ بوٹا ہزار حیف
فریاد ہے لعینون نے ہمپر ستم کیا
تیغون سے سر و باغ علی کو قلم کیا
۳۰
غل پڑ گیا کہ شہ کے علمدار ہاے ہاے
اے نور چشم حیدر کرار ہاے ہاے
اے ابن فاطمہؑ کے مددگار ہاے ہاے
اے فوج شہ کے جعفر طیار ہاے ہاے
ٹکڑے ہوا سکینہؑ کا دل چھاتی پھٹ گئی
پھیلا کے ننھے ہاتھ علم سے لپٹ گئی
۳۱
زیر علم تھا زوجۂ عباسؑ کا یہ حال
رخسار نیلگون تھے پریشان تھے سر کے بال
چلاتی تھی یتیم ہوے ہاے میرے لال
دنیا سے کھو گئے مجھے عباس خوشخصال
ہے ہے علی کا نور نظر مجھ سے چھُٹ گیا
مین رانڈ ہو گئی مرا اقبال لُٹ گیا
۳۲
روتے تھے ہتسلیان عباسؑ کے پسر
کُرتے پھٹے تھے اولجھی تھین زلفین کھلے تھے سر
سر پیٹ کر بڑا جو تڑپتا تھا خاک پر
چھوٹا پکارتا تھا کہ ہے ہے مرے پدر
کس جا ہو تم سکینہ تمھین یاد کرتی ہین
جلد آؤ بابا جان کہ امان بھی مرتی ہین
۳۳
دونو کو تھام تھام کے روتی تھین بیبیان
تھے خاک پر وہ ماہئی بے آب سے طپان
بھاوج سے لپٹی روتی تھی زینب بصد فغان
وہ سر کو پیٹ پیٹ کے کرتی تھی یہ بیان
وارث نہوتو جی سے گذرنا ہی خوب ہے
مرنے دو مجکو رانڈ کا مرنا ہی خوب ہے
۳۴
ناگہ صدا علی کی یہ آئی کہ اے بہو
زانو پہ تھا مرے سر عباس نیکخو
آئی ہے تیرے پُرسے کو زہرا کشادہ مو
بیٹی بس اب حسینؑ کو روکر رولا نہ تو
بھائی کے غم مین لال مرا درد مند ہے
اب صبر کر کہ صبر خدا کو پسند ہے
۳۵
بس اے انیسؔ آگے نہیں طاقتِ کلام
کاغز کو رکھ عنان کمیتِ قلم کو تھام
حق سے دعا یہ مانگ کہ اے رب ذوالکرام
دکھلا دے مجکو روضۂ عباس نیکنام
محسن جو ہین مرے اونھین آباد و شاد رکھ
اور اونکے دشمنون کو صدا نامراد رکھ
رباعی
خورشید شرف برج شرف مین ہوگا
جوہر معدن مین دُر صدف مین ہوگا
مشرق مین کہ مغرب مین کرو دفن اوسے
جوعاشق حیدر ہے نجف مین ہوگا


