www.emarsiya.com

بسم الله الرحمن الرحیم


یا رب چمن نظم کو گلزار ارم کر
اے ابر کرم خشک زراعت پہ کرم کر!
تو فیض کا مبدا ہے توجہ کوئی دم کر
گمنام کو اعجاز بیانوں میں رقم کر
جب تک یہ چمک مہر کے پر تو سے نجائے
اقلیم سخن میرے قلم رو سے نجائے

اس باغ میں چشمے ہیں ترے فیض کے جاری
بلبل کی زبان پر ہے تری شکر گزاری
ہر نخل برومند ہے یا حضرت باری
پھل ہم کو بھی مل جاے ریاضت کا ہماری
وہ گل ہوں عنایت چمن طبع نکو کو 
بلبل نے بھی سونگھا نہو جن پھولوں کی بو کو

غواص طبیعت کو عطا کر وہ لآلی
ہو جن کی جگہ تاج سر عرش پہ خالی
ایک ایک لڑی نظم ثریا سے ہو عالی
عالم کی نگاہوں سے گرے قطب شمالی
سب ہوں دریکتا نہ علاقہ ہو کسی سے
نذر ان کی یہ ہوں کے جنہیں رشتہ ہے نبیؐ سے

بھر دے در مقصود سے اس درج وہاں کو
دریائے معانی سے بڑھا طبع رواں کو
آگاہ کر آغاز تکلم سے زباں کو
عاشق ہو فصاحت بھی وہ دے حسن بیاں کو
حسین کا سموت سے غل تابہ سمک ہو
ہر گوش بنے کان ملاحت وہ نمک ہو

تعریف میں چشمے کو سمندر سے ملا دوں
قطرے کو جو دوں آب تو گوہر سے ملا دوں
ذرے کی چمک مہر منور سے ملا دوں
خاروں کو نزاکت میں گل تر سے ملا دوں
گلدستۂ معنی کو نئے ڈھنگ سے باندھوں
اک پھول کا مضموں ہو تو سو رنگ سے باندھوں

گر بزم کی جانب ہو توجہ دم تحریر
کھینچ جائے ابھی گلشن فردوس کی تصویر
دیکھے نہ کبھی صحبت انجم فلک پیر
ہو جائے ہوا بزم سلیماں کی بھی توقیر
یوں تخت حسینان معانی اتر آئے
ہر چشم کو پریوں کا اکھاڑا نظر آئے

ساقی کے کرم سے ہو وہ دور اور چلیں جام
جس میں عوض نشہ ہو کیفیت انجام
ہر مست، فراموش کرے گردش ایام
صوفی کی زبان بھی نہ رہے فیض سے نا کام
ہاں بادہ کشو پوچھ لو میخانہ نشیں سے
کوثرکی یہ موج آگئی ہے خلد بریں سے

آؤں طرف رزم ابھی چھوڑ کے جب بزم
خیبر کی خبر لائے مری طبع اولو العزم
قطع سر اعدا کا ارادہ ہو جو بالجزم
دکھلائے یہں سب کو زبان معرکہ رزم
جل جائیں عدو آگ بھڑکتی نظر آئے
تلوار پہ تلوار چمکتی نظر آئے

مصرع ہوں صف آرا صفت لشکر جرار
الفاظ کی تیزی کو نہ پہونیچے کوئی تلوار
نقطے ہوں جو ڈھالیں تو الف خنجر خونخوار
مد آگے بڑھیں برچھیوں کو تول کے اک بار
غل ہو کبھی یوں فوج کو لڑتے نہیں دیکھا
مقتل میں رن ایسا کبھی پڑتے نہیں دیکھا

ہو ایک زباں ماہ سے تامسکن ماہی
عالم کو دکھا دے برش سیف الہی
جرأت کا دھنی تو ہے یہ چلائیں سپاہی
لاریب ترے نام پہ ہے سکہ شاہی
ہر دم یہ اشارہ ہے دوات اور قلم کا
تو مالک و مختار ہے اس طبل و علم کا

تائید کا ہنگام ہے یا حیدرِؑ صفدر
امداد ترا کام ہے یا حیدرِؑ صفدر
تو صاحب اکرام ہے یا حیدرؑ صفدر
تیرا بھی کرم عام ہے یا حیدرؑ صفدر
تنہا ترسے اقبال سے شمشیر بکف ہوں
سب ایک طرف جمع ہیں میں ایک طرف ہوں

نا قدریٔ عالم کی شکایت نہیں مولا
کچھ دفتر باطل کی حقیقت نہیں مولا
با ہم گل و بلبل میں محبت نہیں مولا
میں کیا ہوں کسی روح کو راحت نہیں مولا
عالم ہے مکدر، کوئی دل صاف نہیں ہے
اس عہد میں سب کچھ ہے پر انصاف نہیں ہے

نیک و بد عالم کا تامل نہیں کرتے
عارف کبھی اتنا بھی تجاہل نہیں کرتے
خاروں کے لیے رخ طرف گل نہیں کرتے
تعریف خوش الحانی بلبل نہیں کرتے
خاموش ہیں گو شیشہ دل چور ہوئے ہیں
اشکوں کے ٹپک پڑنے سے مجبور ہوئے ہیں

الماس سے بہتر یہ سمجھتے ہیں خذف کو
در کو تو گھٹاتے ہیں بڑھاتے ہیں صدف کو
اندھیر یہ ہے چاند بتاتے ہیں کلف کو
کھو دیتے ہیں شیشے کے لیے در نجف کو
ضائع ہیں درد لعل بد خشان و عدن کے
مٹی میں ملاتے ہیں جواہر کو سخن کے

ہے لعل و گہر سے یہ دہن کان جواہر
ہنگام سخن کھلتی ہے دوکان جواہر
ہیں بند مرصع تو ورق خوان جواہر
دیکھے اسے ہاں ہے کوئی خواہان جواہر
بینائے رقومات ہنر چاہیے اس کو
سودا ہے جواہر کا نظر چاہیے اس کو

کیا ہو گئے وہ جو ہریان سخن اک بار
ہر وقت جو اس جنس کے رہتے تھے طلب گار
اب ہے کوئی طالب نہ شناسا نہ خریدار
ہے کون دکھائیں کسے یہ گوہر شہوار
کس وقت یہاں چھوڑ کے ملک عدم آئے
جب اٹھ گئے بازار سے گاہک تو ہمہ آئے

خواہاں نہیں یا قوت سخن کا کوئی گو آج
ہے آپ کی سرکار تو یا صاحب معراج
اے باعث ایجاد جہاں خلق کے سرتاج
ہو جائے گا دم بھر میں غنی بندہ محتاج
امید اسی گھر کی وسیلہ اسی گھر کا
دولت یہی میری یہی تو شہ ہے سفر کا

میں کیا ہوں مری طبع ہے کیا ہے شہ شاہاں
حسانؔ و فرزدق ہیں یہاں حاجز وحیراں
شرمندہ زمانے سے گئے وائل سحباں
قاصر ہیں سخن فہم و سخن سنج و سخن داں
کیا مدح کف خاک سے ہو نور خدا کی
لکنت یہیں کرتی ہیں زبایں فصحا کی

لا یعلم ولا علم کی کیا سحر بیانی
حضرت پہ ہویدا ہے مری ہیچ مدانی
نہ دھن میں ہے جودت، نہ طبیعت میں روانی
گویا ہوں فقط ہے یہ تری فیض رسانی
میں کیا ہوں فرشتوں کی طلاقت ہو تو کیا ہے
وہ خاص یہ بندے ہیں کہ مداح خدا ہے

تھا جوش کچھ ایسا ہی جو دعویٰ کیا میں نے
خود سربہ گریباں ہوں کہ، یہ کیا کیا میں نے
اک قطرۂ نا چیز کو دریا کیا میں نے
تقصیر بحل کیجئے بے جا کیا میں نے
ہاں سچ ہے کہ اتنی بھی تعلی نہ روا تھی
مولا یہ کلیجے کے پھپھولوں کی دوا تھی

مجرم ہوں کبھی ایسی خطا کی نہیں میں نے
بھولے سے بھی آپ اپنی ثنا کی نہیں میں نے
دل سے کبھی مدح امرا کی نہیں میں نے
تقلید کلام جہلا کی نہیں میں نے
نازاں ہوں محبت پہ امام از لی کی
ساری یہ تعلی ہے حمایت سے علی کی

ہر چند زباں کیا مری اور کیا مری تقریر
دن رات وظیفہ ہے ثنا خوانی شبیرؑ
منظور ہے اک بات میں وہ فصل کی تحریر
مولا کی مدد کا متمنی ہے یہ دل گیر
یہ فصل نئے رنگ سے کاغذ پہ رقم ہو
اک بزم ہو شادی کی تو اک صحبت غم ہو

شعبان کی تاریخ سوم روز ولادت
اور ہے دہم ماه عزا یوم شہادت
دونوں میں بہر حال ہے تحصیل سعادت
وہ بھی عمل خیر ہے یہ بھی ہے عبادت
مداح ہوں کیا کچھ نہیں اس گھر سے ملا ہے
کوثر ہے صلا اس کا بہشت اس کا ملا ہے

مقبول ہوئی عرض ، گنہ عفو ہوئے سب
امید بر آئی، مرا حاصل ہوا مطلب
شامل ہوا افضال محمد کرم رب
ہوتے ہیں علم فوج مضامیں کے نشاں اب
پستی پہ ہیں سب رکن رکیں دین متیں کے
ڈنکے سے ہلا دیتا ہوں طبقوں کو زمیں کے

نازاں ہوں عنایت پہ شہنشاہ زمن کی
بخشی ہے رضا جائز کا فوج سخن کی
چہرے کی بحالی سے قبا چست ہے تن کی
لو برطرفی پڑ گئی مضمون کہن کی
اک فرو پرائی نہیں دفتر میں ہمارے
بھرتی ہے نئی فوج کی لشکر میں ہمارے

ہاں اے فلک پیر نئے سر سے جواں ہو
اے ماہ شب چار دہم نور فشاں ہو
اے ظلمت غم دیدۂ کا عالم سے نہاں ہو
اے روشنی صبح، شب عید عیاں ہو
شادی ہے ولادت کی یداللہ کے گھر میں
خورشید اترتا ہے شہنشاہ کے گھر میں

اے شمس و قمر، اور قمر ہوتا ہے پیدا
نخل چمن دین کا ثمر، ہوتا ہے پیدا
جو عرش کی ضد ہے وہ گھر ہوتا ہے پیدا
خیرونہ عالم کا پر ہوتا ہے پیدا
ہر جسم میں جاں آتی ہے مذکور ہے جس کے
نو نور خدا ہوں گے عیاں، نور سے جس کے

اے کعبہ ایماں تری راحت کے دن آئے
اے رکن یمانی تری شوکت کے دن آئے
اسے بیت مقدس تری عزت کے دن آئے
اے چشمہ زمزم تری چاہت کے دن آئے
اے سنگ حرم جلوہ نمائی ہوئی تجھ میں
اے کوہ صفا اور صفائی ہوئی تجھ میں

اے یثرب و بطحا ترے والی کی ہے آمد
اے رتبہ اعلیٰ شہہ عالی کی ہے آمد
عالم کی تغیری پہ بحالی کی ہے آمد
کہتے ہیں چمن ماہ جلالی کی ہے آمد
یہ خانہ کعبہ کے مباہات کے دن ہیں
یعقوب سے یوسف کی ملاقات کے دن ہیں

اے ارض مدینہ تجھے فوق اب ہے فلک پر
رونق جو سما پر ہے وہ اب ہو کی سمک پر
خورشید ملا تیرا ستارہ ہے چمک پر
صدقے گل تر ہے تری پھولوں کی مہک پر
پر جس پہ فرشتوں کے بچھیں فرش وہی ہے
جس خاک پہ ہو نور خدا عرش وہی ہے

یا ختم رسل، گوہر مقصود مبارک
یا نور خدا رحمت معبود مبارک
یا شاہ نجف شادی مولود مبارک
یا خیرالنسا اخیر مسعود مبارک
رونق ہو سدا نور دوبالا رہے گھر میں
اس ماہ دو ہفتہ کا اُجالا رہے گھر میں

اے امتیو ہے یہ دم شکر گزاری
ہر بار کرو سجد کا شکریہ باری
اللہ نے حل کر دیا مشکل کو تمہاری
فردیں عمل زشت کی اب چاک ہیں ساری
لکھے گئے بندوں میں ولی ابن ولی کے
ناجی ہوئے صدقے میں حسین ابن علی کے

اے ماہ معظم ترے اقبال کے صدقے
شوکت کے فدا عظمت و اجلال کے صدقے
اتری برکت فاطمہ کے لال کے صدقے
جس سال یہ پیدا ہوئے اس سال کے صدقے
قربان سحر عید اگر ہو تو بجا ہے
نو روز بھی اس شب کی بزرگی پہ فدا ہے

قربان شب جمعہ شعبان خوش انجام
پیدا ہوا جس شب کو محمدؐ کا گل اندام
قائم ہوا دین اور بڑھی رونق اسلام
ہم پلہ صبح شب معراج تھی وہ شام
خورشید کا اجلال و شرف بدر سے پوچھو
کیا قدر تھی اس شب کی شب قدر سے پوچھو

وہ نور قمر اور در افشانی انجم
تھے جس کے سبب روشنی دیدۂ کا مردم
وہ چہچہے رضوان کے وہ حوروں کا تبسم
آپس میں وہ ہنس ہنس کے فرشتوں کا تکلم
میکال شگفتہ ہوئے جاتے تھے خوشی سے
جبریل تو پھولے نہ سماتے تھے خوشی سے

روشن تھا مدینے کا ہر اک کوچہ و بازار
جو راہ تھی خوشبو جو محلہ تھا وہ گلزار
کھولے ہوئے تھا آہوئے شب نافہ تاتار
معلوم یہ ہوتا تھا کہ پھولو کا ہے انبار
گردوں کو بھی اک رشک تھا زینت پہ زمیں کی
ہر گھر میں ہوا آتی تھی فردوس بریں کی

کیا شب تھی وہ سعود و ہمایون و معظم
رخ رحمت معبود کا تھا جانب عالم
جبریل و اسرافیل کو مہلت تھی نہ اک دم
بالائے زمیں آتے تھے اور جاتے تھے ہرم
باشندوں کو یثرب کے خبر تھی نہ گھروں کی
سب سنتے تھے آواز فرشتوں کے پروں کی

تھیں فاطمہ بے چین ادھر درد شکم سے
منہ فق تھا اور آنسو تھے رواں دیدہ تم سے
وابستہ تھی راحت جو اسحی بی بی کے دم سے
مضطر تھے علی بنت پیمبر کے الم سے
آرام تھا اک دم نہ شہ قلعہ شکن کو
پھرتے تھے لگائے ہوئے چھاتی سے حسن کو

کرتے تھے دُعا بادشہ یثرب و بطحا
راحم ہے تری ذات مقدس مرے مولا
زہرا ہے کینز اور مرا بچہ ترا بندا
آسان کر اے بار خدا مشکل زہرا
نادار ہے اور فاقہ کش و زار و حزیں ہے
مادر بی تشفی کے لئے پاس نہیں ہے

ناگاه در حجرہ ہوا مطلع انوار
دکھلانے لگے نور تجلی در و دیوار
اسما نے علی سے یہ کہا دوڑ کے اک بار
فرزند مبارک تمہیں یا حیدر کرار
اسپند کرو فاطمہ کے ماہ جبیں پر
فرزند نہیں چاند یہ اترا ہے زمیں پر

دیکھا نہیں اس طرح کا چہرہ بھی پیارا
نقشہ ہے محمدؐ سے شہنشاہ کا سارا
ماتھے پہ چمکتا ہے جلالت کا ستارا
اللہ نے اس گھر میں عجب چاند اُتارا
تصویر رسول عربی دیکھ رہے ہیں
آنکھوں کی ہے گردش کہ نبی دیکھ رہے ہیں

مژدہ یہ سُنا احمد مختار نے جس دم
پس شکر کے سجدے کو گرے قبلہ عالم
آئے طرف خانہ زہرا خوش و خرم
فرمایا مبارک پسرائے ثانی مریم
چہرہ مجھے دکھلا دو مرے نور نظر کا
ٹکڑا ہے یہ فرزند محمد کے جگر کا

کی عرض یہ اسما نے کہ اے خاصہ داور
نہلا لوں تو لے آؤں اُسے حجرے سے باہر
ارشاد کیا احمد مختار نے ہنس کر
لے آ کہ نواسا ہے مرا طاہر واطہر
اس چاند کو تاج میر افلاک کیا ہے
یہ وہ ہے خدا نے جسے خود پاک کیا ہے

میں اس سے ہوں اور مجھ سے ہے یہ تو نہیں باہر
یہ نور الہی ہے یہ ہے طیب و طاہر
اسرار جو مخفی ہیں وہ اب ہوئیں گے ظارہ
یہ آیت ایماں ہے یہ ہے حجت باہر
بڑھ کر مرد سید لولاک کرے گا
کفار کے قصے کو یہی پاک کرے گا

جس دم یہ خبر مخبر صادق نے سُنائی
آسما اُسے اک پارچہ نرم پہ لائی
بو اس گل تازہ کی محمدؐ نے جو پائی
ہنسنے لگے سرخی رخ پرنور پہ آئی
منھ چاند سا دیکھا جو رسول عربی نے
لپٹا لیا چھاتی سے نواسے کو نبیؐ نے

جاں آگئی یعقوب نے یوسف کو جو پایا
قرآں کی طرح رحل دو زانو پہ بٹھایا
منہ ملنے لگے منھ سے بہت پیار جو آیا
بوسے لئے اور ہاتھوں کو آنکھوں سے لگایا
دل ہل گیا کی جب کہ نظر سینہ و سر پر
چوما جو گلا چل گئی تلوار جگر پر

جوش آیا تھا رونے کا مگر تھام کے رقت
اس کان میں فرمائی اذاں اس میں اقامت
حیدر سے یہ فرمایا کہ اے شاہ ولایت
کیوں تم نے بھی دیکھی مرے فرزند کی صورت
پر نور ہے گھر، تم کو ملا ہے قمر ایسا
دنیا میں کسی نے نہیں پایا پسر ایسا

کیوں کر نہ ہو تم سا پدر اور فاطمہ سی ماں
دو شمس و قمر کا ہے یہ اک نیر تاباں
کی عرض یہ حیدر نے کہ اے قبلہ ایماں
حق اس پہ رکھے سایہ پیغمبر ذی شاں
اعلیٰ ہے وہ سب جو مقام شہ دیں ہے
بندہ ہوں میں اور یہ بھی غلام شہ دیں ہے

عالم میں ہے یہ سب برکت آپ کے دم سے
سر سبزی دنیا ہے اسی ابر کرم سے
تا عرش پہونچ جاتا ہے سر فیض قدم سے
عزت ہے غلاموں کی شہنشاہ امم سے
کچھ اس میں نہ زہرا کا ہے باعث نہ علی کا
سب ہے یہ بزرگی کہ نواسا ہے نبی کا

فرمانے لگے ہنس کے شہ یثرب و بطحا
بھائی کہو فرزند کا کچھ نام بھی رکھا
کی عرض یہ حیدر نے کہ اے سید والا
سبقت کروں میں حضرت پہ یہ مقدور ہے میرا
فرمایا کہ موقوف ہے یہ رب علا پر
میں بھی سبقت کر نہیں سکتا ہوں خدا پر

بس اتنے میں نازل ہوئے جبریل خوش انجام
کی عرض کہ فرماتا ہے یہ خالق علام
پیارا ہے نہایت ہمیں زہرا کا گل اندام
یا ختم رسل ہم نے حسین اس کا رکھا نام
یہ حسن میں سردار حسینان زمن ہے
مشقق تو ہے احسان سے تصغیر حسن ہے


ح سے یہ اشارہ کہ یہ ہے حامی امت
سمجھیں گے اسی سین کو سب سین سعادت
ی اس کی بزرگی میں ہے یسین کی آیت
ہے نون سے ظاہر کہ یہ ہے نور نبوت
ناجی ہے وہ اس نام کو لے
یہ حسن میں دس حصے زیادہ ہے حسن سے

دو نور کے دریا کو جو ہم نے کیا اک جا
تب اُس سے ہوا گوہر نایاب یہ پیدا
توقیر میں بے مثل شجاعت میں ہے یکتا
اب اور نہ ہوگا کوئی اس حسن کا لڑکا
ہم جانتے ہیں جو نہیں ظاہر ہے کسی پر
کام اس سے جو لینا ہے وہ ہے ختم اسی پر

فیاض نے کونین کی دولت اسے دی ہے
دی ہے جو علی کو وہ شجاعت اسے دی ہے
صبر اس کو عنایت کیا عزت اسے دی ہے
ان سب کے سوا اپنی محبت اسے دی ہے
اعلیٰ ہے معظم ہے مکرم ہے ولی ہے
ہادی ہے وفادار ہے زاہد ہے سخی ہے

جب کر چکے ذکر کرم مالک تقدیر
جبریل نے پاس آن کے دیکھا رخ شبیر
کی صل علی کہہ کے محمدؐ سے یہ تقریر
یا شاہ، یہ مہرو تو ہے صاف آپ کی تصویر
جب کہ ہے زیارت ہے تسلیم جھکے ہیں
اس نور کو ہم عرش پہ بھی دیکھ چکے ہیں

ہے اس پہ ازل سے نظر رحمت معبود
یہ پیشتر آدم سے بھی تھا عرش پہ موجود
ہے ذات خدا صاحب فیض و کرم وجود
تھا خلق دو عالم سے یہی مطلب و مقصود
مظلومی و غربت ہے عجب نام پہ اس کے
سب روتے ہیں اور روئیں گے انجام پہ اس کے

یہ سبب تہنیت و تعزیت اس دم
ہے شادی و غم گلشن ایجاد میں توام
لپٹائے ہیں چھاتی سے جسے قبلہ عالم
بے جرم و خطا ذبح کریں گے ایسے اظلم
گر حشر بھی ہوگا تو یہ آفت نہ ٹلے گی
سجدے میں چھری حلق مبارک پہ چلے گی

ہوگا یہ محرم میں ستم اے شہ ذی جاہ
چھپ جائے گا آنکھوں سے اسی چاند میں یہ ماہ
تاریخ دہم جمعہ کے دن عصر کے وقت آہ
نیزے پہ چڑھائیں گے سر پاک کو گمراہ
کٹ جائے گا سر جب تو ستم لاش پہ ہونگے
گھوڑوں کے قدم سینہ صد پاش پہ ہونگے

چلائے محمد کہ میں بسمل ہوا بھائی
اے وائے اخی کیا یہ خبر مجھ کو سنائی
دل ہل گیا برچھی سی کلیجے میں در آئی
یہ واقعہ سُن کر نہ جئے گی مری جائی
ممکن نہیں دنیا میں دوا زخم جگر کی
کیوں کر کہوں زہرا سے خبر مرگ پسر کی

جس وقت سنی فاطمہ نے یہ خبر غم
شادی میں ولادت کی بپا ہو گیا ماتم
چلاتی تھی سر پیٹ کے وہ ثانی مریم
بیٹی پہ چھری چل گئی یا سید عالم
خنجر کے تلے چاند سی تصویر کی گردن
کٹ جائے گی ہے ہے مرے شبیر کی گردن

ہے ہے کئی دن تک نہ ملے گا اِسے پانی
ہے ہے یہ سے گا تعب تشنہ دہانی
ہو جائیں گے اک جان کے سب دشمن جانی
ہے ہے مرا محبوب مرا یوسف ثانی
پیراہن صد چاک کفن ہووے گا اس کا
سر نیزہ پہ اور خاک پہ تن ہووے گا اس کا

صبر اپنا دکھانے کو یہ آئے ہیں جہاں میں
یوں خلق سے جانے کو یہ آئے ہیں جہاں میں
جنگل کے بسانے کو یہ آئے ہیں جہاں میں
اماں کے رُلانے کو یہ آئے ہیں جہاں میں
ہم چاند سی صورت پہ نہ شیدا ہوئے ہوتے
اے کاش مرے گھر میں نہ پیدا ہوئے ہوتے

دنیا مجھے اندھیر ہے اس غم کی خبر سے
شعلوں کی طرح آگ نکلتی ہے جگر ہے
دامن پہ ٹپکتا ہے لہو دیدہ تر سے
بس آج سفر کر گئی شادی مرے گھر سے
جس وقت تلک جیتی ہوں ماتم میں رہوں گی
مظلوم حسین آج سے اس کو میں کہوں گی

بیٹی کو یہ معلوم نہ تھا یا شہ عالم
بچھے کی زچہ خانے کے اندر صف ماتم
اب دن ہے چھٹی کا مجھے عاشور محرم
تارے بھی نہ دیکھے تھے کہ ٹوٹا فلک غم
پوشاک نہ بدلوں گی نہ سر دھوؤں گی بابا
چلے میں بھی چہلم کی طرح روؤں گی بابا

حیدر ہیں کہاں آکے دلاسا نہیں دیتے
زہرا کا برا حال ہے سمجھا نہیں دیتے
اس زخم کا مرہم مجھے بتلا نہیں دیتے
ہے ہے مجھے فرزند کا پُرسا نہیں دیتے
حجرے میں الگ بیٹھے ہیں کیوں چھوڑ کے گھر کو
آواز تو سنتی ہوں کہ روتے ہیں پسر کو

پھر دیکھ کے فرزند کی صورت یہ پکاری
اے میرے شہید اے مرے بیکس ترے واری
ہاں بعد مرے ذبح کریں گے تجھے ناری
بنتی ہوں ابھی سے میں عزادار تمہاری
دل اور کسی شغل میں مصروف نہ ہوگا
بس آج سے رونا مرا موقوف نہ ہو گا

مرجائے گا تو تشنہ دہن ہائے جسینا
ہو جائے گا ٹکڑے یہ بدن ہائے حسینا
اک جان پیہ رنج و محن ہائے حسینا
کوئی تجھے دے گا نہ کفن ہائے حسینا
گاڑیں گے نہ ظالم تن صد پاش کو ہے ہے
رہواروں سے روندیں گے تری لاش کو ہے ہے

فرمایا محمد نے کہ اے فاطمہ زہرا
کیا مرضی معبود سے بندے کا ہے چارا
خالق نے دیا ہے اسے وہ رتبہ علےٰ
جبریل سوا کوئی نہیں جاننے والا
میں بھی ہوں فدا اس پہ کہ یہ فدیۂ رب ہے
یہ لال ترا بخشش امت کا سبب ہے
اس بات کا غم ہے اگر اے جان پیمبرؐ
بے دفن و کفن رن میں رہے گا ترا دلبر
جب قید سے ہووے گا رہا عابد مضطر
تگربت میں اُسے دفن کرے گا وہی آکر
ارواح رسولان زمن روئیں گی اس کو
سر پیٹ کے زینب کی بہن روئیں گی اس کو

جب چرخ پہ ہوئے گا عیاں ماہ محرم
ہر گھر میں بپا ہوے گی اک مجلس ماتم
آئیں گے ملک عرش سے داں رونے کو باہم
ماتم یہ وہ ماتم ہے کہ ہوگا نہ کبھی کم
پر نور سدا اس کا عزا خانہ رہے گا
خورشید جہاں گر د بھی پروانہ رہے گا

کیا اوج ہے کیا رتبہ ہے اس بزم عزا کا
غل عرش سے ہے فرش تلک صل علیٰ کا
مشتاق ہے فردوس بریں یاں کی فضا کا
پانی میں بھی یاں کیے ہے مزا آب بقا کا
دربار معلی ہے ولی ابن ولی کا
جاری ہے یہ سب فیض حسین ابن علی کا

لوریاں سے بس اب مجلس ماتم کا بیان ہے
وہ فصل خوشی ختم ہوئی غم کا بیان ہے
مظلومی سلطان دو عالم کا بیان ہے
 ہنگامہ عاشور محرم کا بیاں ہے
ہاں دیکھ لے مشتاق جو ہو فوج خدا کا
لو بزم میں کھلتا ہے مرقع شہدا کا

اے خضر بیابان سخن راہبری کر
اے نیر تابان خرد جلوه گری کر
اے درد عطا لذت زخم جگری کر
اے ذف الہی مجھے عصیان سے بری کر
بندوں میں لکھا جاؤں امام ازلی کے
آزاد ہوں صدقے میں حسین ابن علی کے

قدسی کو نہیں بار یہ دربار ہے کس کا
فرودس کو ہے رشک یہ گلزار ہے کس کا
سب جنس شفاعت ہے یہ بازار ہے کس کا
خود بکتا ہے یوسفؑ یہ خریدار ہے کس کا
ملتی ہے کہاں مفت متاع حسن ایسی
دیکھی نہیں انجم نے کبھی انجمن ایسی

مجلس کا زہے نوراخوشا محفل عالی
حیدر کے محبوں سے کوئی جا نہیں خالی
عاشق ہیں سب اُس کے جو ہے کونین کا والی
اثنا عشری پنجتنی شیعۂ خالی
ششدر نہ ہو کیوں چرخ عجب جلوہ گری ہے
یہ بزم عزا آج ستاروں سے بھری ہے

ان میں جو مسن ہیں وہ پیمبر کے ہیں مہماں
اور جو متوسط ہیں وہ حیدر کے ہیں مہماں
جو تازہ جواں ہیں علی اکبر کے ہیں مہماں
شیعوں کے پسر سب علی اصغر کے ہیں مہماں
بر خورد و کلاں عاشق شاہ مدنی ہیں
پانچ انگلیوں کی طرح یہ سب پجتنی ہیں

ارشاد نبی ہے کہ مددگار ہیں میرے
فرماتے ہیں حیدر کہ یہ غم خوار ہیں میرے
حضرت کا سخن ہے کہ عزادار ہیں میرے
میں اُن کا ہوں طالب یہ طلب گار ہیں میرے
یہ آج اگر رو کے ہمیں یاد کریں گے
ہم قبر میں ان لوگوں کی امداد کریں گے

غم میں مرے بچوں کے یہ سب کرتے ہیں فریاد
اللہ سلامت رکھے ان لوگوں کی اولاد
بستی مرے شیعوں کی رہے خلق میں آباد
یہ حشر کے دن آتش دوزخ سے ہوں آزاد
مرتا ہے کوئی گر تو بکا کرتا ہوں میں بھی
ان کے لئے بخشش کی دعا کرتا ہوں میں بھی

مردم کے لئے واجب عینی ہے یہ زاری
رونا ہی وسیلہ ہے شفاعت کا ہماری
ہے وقت معین پہ ادا طاعت باری
یہ خیر ہے وہ خیر جو ہر وقت ہے جاری
رو لو کہ یہ وقت اور یہ صحبت نہ ملے گی
جب آنکھ ہوئی بند تو مہلت نہ ملے گی

مہلت جو اجل دے تو غنیمت اُسے جانو
آمادہ ہو رونے پہ سعادت اُسے جانو
آنسو نکل آئیں تو عبادت اُسے جانو
ایذا ہو جو محفل میں تو راحت اُسے جانو
فاقے کئے ہیں دھوپ میں لب تشنہ رہے ہیں
آقا نے تمھارے لئے کیا ظلم سہے ہیں

تکلیف کچھ ایسی نہیں سایہ ہے ہوا ہے
پانی ہے خنک مروحہ کش بادِ صبا ہے
کچھ گرمی عاشورہ کا بھی حال سُنا ہے
سر پیٹنے کا وقت ہے ہنگام بکا ہے
گزری ہے بیاباں میں وہ گرمی شہ دیں پر
بھن جاتا تھا دانہ بھی جو گرتا تھا زمیں پر

لوں چلتی تھی ایسی کہ جلے جاتے تھے اشجار
تھا عنصر خاکی پہ گمان کرۂ نار
پانی پہ دو دوام گرے پڑتے تھے ہر بار
سب خلق تو سیراب تھی پیاسے شہ ابرار
خاک اُڑ کے بھی جاتی تھی زلفوں پہ قبا پر
اس دھوپ میں سایہ بھی نہ تھا نور خدا پر

قطرے جو پسینے کے ٹپک پڑتے تھے ہر بار
ثابت یہی ہوتا تھا کہ ہیں اختر سیار
شاہد الم فاقہ سے ہے زردی رخسار
بے آبی سے اودے تھے لب لعل گہر بار
دنیا میں ترستے رہے وہ آب رواں کو
جن ہونٹوں نے چوما تھا محمد کی زباں کو

دنیا بھی عجب گھر ہے کہ راحت نہیں جس میں
وہ گل ہے یہ گل بوئے محبت نہیں جس میں
وہ دوست ہے یہ دوست مروت نہیں جس میں
وہ شہد ہے یہ شہد حلاوت نہیں جس میں
بے درد و الم شام غریباں نہیں گزری
دنیا میں کسی کی کبھی یکساں نہیں گزری

گودی ہے کبھی ماں کی کبھی قبر کا آغوش
گل پیرہن اکثر نظر آتے ہیں کفن پوش
سرگرم سخن ہے کبھی انساں کبھی خاموش
گہر تخ ہے اور گاہ جنازہ بسر دوش
اک طور پہ دیکھا نہ جواں کو نہ مسن کو
شب کو تو چھپر کھٹ میں ہیں تابوت میں دن کو

شادی ہو کہ اندوہ ہو آرام ہو یا جور
دنیا میں گزر جاتی ہے انسان کی بہر طور
ماتم کی کبھی فصل ہے، عشرت کا کبھی دور
ہے شادی و ماتم کا مرقع جو کرو غور
کس باغ پہ آسیب خزاں آ نہیں جاتا
گل کون سا کھلتا ہے جو مرجھا نہیں جاتا

ہے عالم فانی کی عجب صبح عجب شام
گہ غم کبھی شادی کبھی ایذا کبھی آرام
نازوں سے پلا فاطمہ زہرا کا گل اندام
واحسرات و دردا کہ وہ آغاز یہ انجام
راحت نہ ملی گھر کے تلاطم سے دہم تک
مظلوم نے فاقے کئے ہفتم کے دہم تک

ریتی یہ عزیزوں کا مرقع تو ہے ابتر
شہ کا ہے یہ نقشہ کہ میں تصویر سے ششدر
فرزند نہ مسلم کے نہ ہمشیر کے دلبر
قاسم ہیں نہ عباس نہ اکبر ہیں نہ اصغر
سب نذر کو دربار پیمبر میں گئے ہیں
رخصت کو اکیلے شہ دیں گھر میں گئے ہیں

منظور ہے پھر دیکھ لیں ہمشیر کی صورت
پھرے گئی ہے گھر میں سکینہ کی محبت
سجاد سے کچھ کہتے ہیں اسرار
بانوے دو عالم سے بھی ہے آخری رخصت
مطلوب ہے یہ زیب بدن رخت کہن ہو
تا بعد شہادت وہی ملبوس کفن ہو

خیمے میں مسافر کا وہ آنا تھا قیامت
ایک ایک کو چھاتی سے لگا نا تھا قیامت
آنا تو غنیمت تھا یہ جانا تھا قیامت
تھوڑا سا وہ رخصت کا زمانا تھا قیامت
واں بین ادھر صبر و شکیبائی کی باتیں
افسانہ ماتم تھیں بہن بھائی کی باتیں

حضرت کا وہ کہنا کہ بہن صبر کرو صبر
 امت کے لئے والدہ صاحب نے سہے جبر
وہ کہتی تھی کیونکر نہ میں روؤں صفت ابر
تم پہنو کفن اور نہ بنے ہائے مری قبر
لٹتے ہوئے اماں کا گھر ان آنکھوں سے دیکھوں
ہے ہے تہ خنجر تمہیں کن آنکھیں سے دیکھوں

اس عمر میں تھوڑے غم جانگاہ اُٹھائے
اشک آنکھوں سے اماں کے جنازے پہ بہائے
آنسو نہ تھمے تھے کہ پدر خوں میں نہائے
ٹکڑے دل شبیر کے لگن میں نظر آئے
حضرت کے سوا اب کوئی سر پر نہیں بھائی
انساں ہوں کلیجہ مرا پتھر نہیں بھائی

ہر شخص کو ہے یوں تو سفر خلق سے کرنا
دشوار ہے اک آن مسافر کا ٹھہرنا
ان آنکھوں سے دیکھا ہے بزرگوں کا گزرنا
ہے سب سے سوا ہائے یہ مظلومی کا مرنا
صدقے گئی یوں رن کبھی پڑتے نہیں دیکھا
اک دن میں بھرے گھر کو اجڑ تے نہیں دیکھا

ہے ہے تمہیں لے کے میں کہاں چھپ رہوں بھائی
لٹتی ہے مرے چار بزرگوں کی کمائی
کس دشت پر آشوب میں قسمت مجھے لائی
یا رب کہیں مرجائے یداللہ کی جائی
زہرا کا پسر وقت جدائی مجھے روئے
سب کو تو میں روئی ہوں یہ بھائی مجھے روئے

زینب کی وہ زاری دہ سکینہ کا بلکنا
وہ ننھی سی چھاتی میں کلیجے کا دھڑکنا
وہ چاند سا منھ اور وہ بندے کا چمکنا
حضرت کا وہ بیٹی کی طرف یاس سے تکنا
حسرت سے یہ ظاہر تھا کہ معذور ہیں بی بی
پیدا نگاہوں سے کہ مجبور ہیں بی بی 

وہ کہتی تھی بابا ہمیں چھاتی سے لگاؤ
فرماتے شہ نہ آؤ نہ جان پدر آؤ
ہم کڑھتے ہیں لو آنکھوں سے آنسو نہ بہاؤ
خوشبو تو ذرا گیسوئے مشکیں کی سنگھاؤ
کوثر یہ ہے، تم بن نہیں آرام چچا کو
ہم جاتے ہیں کچھ دیتی ہو پیغام چھا کو

بی بی کہو کیا حال ہے اب ماں کا تمہاری
کسی گوشے میں بیٹھی ہیں کہاں کرتی ہیں زاری
جب سے سوئے جنت گئی اکبر کی سواری
دیکھا نہ انہیں گھر میں ہم آئے کئی باری
تھی سب کی محبت انہیں بیٹے ہی کے دم تک
کیا آخری رخصت کو بھی آئیں گی نہ ہم تک

کس جا ہیں طلب ہم کو کریں یا وہی آئیں
ممکن نہیں اب وہ ہمیں یا ہم انہیں پائیں
کچھ ہم سے سنیں کچھ ہمیں حال اپنا بتائیں
اک دم کے مسافر ہیں ہمیں دیکھ تو جائیں
بعد اپنے یہ لوٹا ہوا گھر اور کٹے گا
افسوس کہ اک عمر کا ساتھ آج چھٹے گا

غش میں جو سنی بانوئے مضطر نے یہ تقریر
ثابت ہو مرنے کو چلے حضرت شبیر
سر ننگے اُٹھی چھوڑ کے گہوارہ بے شیر
چلائی مجھے ہوش نہ تھا یا شہ دل گیر
جان تن سے کوئی آن میں اب جاتی ہے آقا
یہ خادمه رخصت کے لئے آتی ہے آقا

یہ سن کے بڑھے چند قدم شاه خوش اقبال
قدموں پہ گرمی دوڑ کے وہ کھولے ہوئے بال
تھا قبلۂ عالم کا بھی اس وقت عجب حال
روتے تھے غضب آنکھوں پہ رکھے ہوئے رومال
فرماتے تھے جانکاہ جدائی کا الم ہے
اٹھو تمہیں روح، علی اکبر کی قسم ہے 

وہ کہتی تھی کیو کہ میں اٹھوں اے مری سر تاج
والی انہیں قدموں کی بدولت ہے مرا راج
سر پر جو نہ ہوگا پسر صاحب معراج
چادر کے لئے خلق میں جاؤں گی محتاج
چھوٹے جو قدم مرتبہ گھٹ جائے گا میرا
قربان گئی تخت اُلٹ جائے گا میرا

یاں آئی میں جب خانہ کسریٰ ہوا برباد
وہ پہلی اسیری کی اذیت ہے مجھے یاد
کی عقدہ کشائے دو جہاں کے مری امداد
حضرت کے تصدق میں ہوئی قید سے آزاد
لونڈی تھی بہو ہو گئی زہرا و علیؑ کی
قسمت نے بٹھایا مجھے مسند پہ نبیؐ کی

چھبیس برس تک نہ چھٹا آپ کا پہلو
اب ہجر ہے تقدیر میں یا سید خوش خو
شب بھر رہے تکیہ سر اقدس کا جو بازو
ہے ہے اُسے اب رسی سے باندھیں کے جفا جو
سر پر نہ ردا ہوگی تو مر جاؤں گی صاحب
چھپنے کو میں جنگل میں کدھر جاؤں کی صاب

حضرت نے کہا کس کا سدا ساتھ رہا ہے
ہر عاشق و معشوق نے یہ داغ سہا ہے
دار محن اس دار کو داور نے کہا ہے
ہر چشم سے خون جگر اس غم میں بہا ہے
فرقت میں عجب حال تھا خالق کے ولی کا
ساتھ آٹھ برس تک رہا زہرا و علی کا

سو سو برس اس گھر میں محبت سے رہے جو
اس موت نے دم بھر میں جدا کر دیا ان کو
کچھ مرگ سے چارہ نہیں اے بانوئے خوش خو
ہے شاق فلک کو کہ رہیں ایک جگہ دو
کس کس پہ زمانے نے جفا کی نہیں صاحب
اچھوں سے کبھی اس نے وفا کی نہیں صاحب

لازم ہے خدا سے طلب خیر بشر کو
تھامے گا تباہی میں وہی رانڈ کے گھر کو
آنا ہے تمہیں بھی وہیں جاتے ہیں جدھر کو
وارث کی جدائی میں پٹکتے نہیں سر کو
کھولے گا وہی رسی بندھے ہاتھ تمھارے
سجاد سا بیٹا ہے جواں ساتھ تمہارے

زینب کو تو دیکھو کہ ہیں کس دکھ میں گرفتار
ایسا کوئی اس گھر میں نہیں بیکس و ناچار
تنہا ہیں کہ بے جان ہوئے دو چاند سے دلدار
دنیا سے گیا اکبر ناشاد سا غم  خوار
بیٹے بھی نہیں گود کا پالا بھی نہیں ہے
ان کا تو کوئی پوچھنے والا بھی نہیں ہے

یہ کہہ کے کچھ آہستہ کہا گوش پسر میں
بیمار کے رونے سے قیامت ہوگئی گھر میں
اندھیر زمانہ ہوا بانو کی نظر میں
غش ہو گئی زینب یہ اُٹھا درد جگر میں
ٹھرا نہ گیا واں شہ والا نکل آئے
تنہا گئے روتے ہوئے تنہا نکل آئے

کچھ پڑھ کے پھرے جانب قبلہ شہ بے پر
کج کی طرف روش یمیں گردن انور
تھراتے ہوئے ہاتھوں پہ عمامے کو رکھ کر
کی حق سے مناجات کہ اے خالق اکبر
حرمت ترے محبوب کی دنیا میں بڑی ہے
کر رحم کہ آل اُن کی تباہی میں پڑی ہے

یا رب ہے یہ سادات کا گھر تیرے حوالے
رانڈیں ہیں کئی کستہ جگر تیرے حوالے
بیکس کا ہے بیمار پسر تیرے حوالے
سب ہیں ترے دریا کے گہر تیرے حوالے
عالم ہے کہ غربت میں گرفتاری بلا ہوں
میں تیری حمایت میں انہیں چھوڑ چلا ہوں

میرے نہیں بندے ہیں ترے اے مرے خالق
بستی ہو کہ جنگل تو ہی حافظ تو ہی رازق
باندھے ہیں کمر ظلم و تعدی پہ منافق
نے دوست ہے دنیا نہ زمانہ ہے موافق
حرمت ہے ترے ہاتھ امام ازلی کی
دو بیٹیاں دو بہوئیں ہیں اس گھر میں علی کی

میں یہ نہیں کہتا کہ اذیت نہ اٹھائیں
یا اہل ستم آگ سے خیمے نہ جلائیں
ناموس لٹیں قید ہوں اور شام میں جائیں
مہلت مرے لاشے پہ بھی رونے کی نہ پائیں
بیٹری میں قدم طوق میں عابد کا گلا ہو
جس میں ترے محبوب کی اُمت کا بھلا ہو

یہ کہہ کے گربیان مبارک کو کیا چاک
اور ڈال لی پیراہن پر نور پہ کچھ خاک
میت ہونے شبیر، کفن بن گئی پوشاک
بس فاتحہ خیر پڑھا بادل، غم ناک
مڑ کر نہ کسی دوست نہ غم خوار کو دیکھا
پاس آئے تو روتے ہوئے رہوار کو دیکھا

گردان کے دامن علی اکبر کو پکارے
تھامو مرے گھوڑے کی رکاب اے مرے پیارے
لخت دل شبیر کدھر اس وقت سدھارے
بھائی ہیں کہاں ہاتھ میں دیں ہاتھ ہمارے
آتے نہیں مسلم کے جگر بند کہاں ہیں
دونوں مری ہمشیر کے فرزند کہاں ہیں

تنہائی میں اک ایک کو حضرت نے پکارا
کون آئے کہ فردوس میں تھا قافلہ سارا
گھوڑے پر چڑھا خود اسداللہ کا پیارا
اونچا ہوا افلاک امامت کا ستارا
شوخی سے فرس پاؤں نہ رکھتا تھا زمیں پر
غل تھا کہ چلا قطب زماں عرش بریں پر

شبدیز نے پھل بل میں عجب ناز دکھایا
ہر گام پہ طاؤس کا انداز دکھایا
زیور نے عجب حسن خدا ساز دکھایا
فتراک نے اوج پر پرواز دکھایا
تھا خاک پہ اک پاؤں تو اک عرش بریں پر
غل تھا کہ پھر اترا ہے براق آج زمیں پر

اعداد کی زبانوں پہ یہ حیرت کی تھی تقریر
حضرت یہ رجز پڑھتے تھے تولے ہوئے شمشیر
دیکھوں مٹاؤ مجھے اے فرقہ بے پیر
میں یوسف کنعان رسالت کی ہوں تصویر
واللہ تعلی نہیں یہ کلمہ حق ہے
عالم کے مرقعے میں حسین ایک ورق ہے

واللہ جہاں میں مرا ہمسر نہیں کوئی
محتاج ہوں پر مجھ سا تو انگر نہیں کوئی
ہاں میرے سوا شافع محشر نہیں کوئی
یوں سب ہیں مگر سبط پیمبر نہیں کوئی
باطل ہے اگر دعوی اعجاز کرے گا
کس بات پہ دنیا میں کوئی ناز کرے گا

ہم وہ ہیں کہ اللہ نے کوثر ہمیں بخشا
سرداری فردوس کا افسر ہمیں بخشا
اقبال علی خلق پیمبر ہمیں بخشا
قدرت نہیں دیا زور ہمیں نہیں بخشا
ہم نور ہیں گھر طور تجلا ہے ہمارا
تخت بن داؤد مصلا ہے ہمارا

نانا وہ کہ ہیں جن کے قدم عرش کے سر تاج
قوسین مکان، ختم رسل، صاحب معراج
ماں ایسی کہ سب جس کی شفاعت کے ہیں محتاج
باپ ایسا صنم خانوں کو جس نے کیا تاراج
لڑنے کو اگر حیدر صفدر نہ نکلتے
بت گھر سے خدا کے کبھی باہر نہ نکلتے

کس جنگ میں سینے کو سپر کر کے نہ آئے
کس مرحلہ صعف کو سر کر کے نہ آئے
کس فوج کی صف زیر و زبر کر کے نہ آئے
تھی کون سی شب جس کو سحر کر کے نہ آئے
تھا کون جو ایمان نہر صمصام نہ لایا
اس شخص کا سر لائے جو اسلام نہ لایا

اصنام نہ کچھ کم تھے نہ کفار تھے تھوڑے
طاقت تھی کہ عزیٰ کو کوئی لات سے توڑے
بد کیشوں نے سجدے بھی کئے ہاتھ بھی جوڑے
بے توڑے وہ بت جیدر صفدر نے نہ چھوڑے
کعبے کو صفا کر دیا خالق کے کرم سے
نکلے اسد اللہ اذاں دے کے حرم سے

اس عہد میں مالک اسی تلوار کے ہم ہیں
جرار پسر حیدر کرار کے ہم ہیں
فرزند محمدؐ سے جہاں دار کے ہم ہیں
وارث شہ لولاک کی سرکار کے ہم ہیں
کچھ غیر کفن ساتھ نہیں لے کے گئے ہیں
تابوت سکینہ بھی ہمیں دے کے گئے ہیں

یہ فرق پر عمامہ سردار زمن ہے
یہ تیغ علی ہے یہ کمر بند حسن ہے
یہ جوشن داؤد ہے جو حافظ تن ہے
یہ پیراہن یوسف کنعان محن ہے
دکھلائیں سند دست رسول عربی کی
یہ مہر سلیماں ہے یہ خاتم ہے نبی کی

دیکھو تو یہ ہے کون سے جرار کی تلوار
کس شیر کے قبضے میں ہے کرار کی تلوار
دریا نے بھی دیکھی نہیں اس دھار کی تلوار
بجلی کی تو بجلی ہے تلوار کی تلوار
قہر و غضب اللہ کا ہے کاٹ نہیں ہے
کہتے ہیں اسے موت کا گھر گھاٹ نہیں ہے

دم لے کہیں رک کر وہ روانی نہیں اس میں
چلنے میں سبک تر ہے گرانی نہیں اس میں
جز حرف ظفر اور نشانی نہیں اس میں
جل جاؤ گے سب آگ ہے، پانی نہیں اس میں
چھوڑے گی نہ زندہ اُسے جو دشمن دیں ہے
نا ہیں نہیں غصے سے اجل چیں بہ جبیں ہے

سب قطرے ہیں گو فیض کے دریا ہیں تو ہم ہیں
ہر نقطہ قرآں کے شناسا ہیں تو ہم ہیں
حق جس کا ہے جامع وہ ذخیرہ ہیں تو ہم ہیں
افضل ہیں تو ہم عالم و دانا ہیں تو ہم ہیں
تعلیم ملک عرش پہ تھا ورد ہمارا
جبریل سا اُستاد ہے شاگرد ہمارا

گر فیض ظہور شہ لولاک نہ ہوتا
بالائے زمیں گنبد افلاک نہ ہوتا
کچھ خاک کے طبقے میں بجز خاک نہ ہوتا
ہم پاک نہ کرتے تو جہاں پاک نہ ہوتا
یہ شور اذاں کا سحر و شام کہاں تھا
ہم عرش پہ جب تھے تو یہ اسلام کہاں تھا

محسن سے بدی ہے یہی احسان کا عرض واہ
دشمن کے ہوا خواہ ہوئے دوست کے بد خواہ
گمراہ کے بہکانے سے روکو نہ مری راہ
لو اب بھی مسافر کو نکل جانے دو لللہ
مل جائے گی اک دم میں اماں رنج و بلا سے
میں ذبح سے بچ جاؤں گا تم قہر خدا سے

بستی میں کہیں مسکن و ماوا نہ کروں گا
یثرب میں بھی جانے کا ارادہ نہ کروں گا
صابر ہوں کسی کا کبھی شکوا نہ کروں گا
اس ظلم کا میں ذکر بھی اصلا نہ کروں گا
رونا پوچھے گا کہ عزیزوں سے چھٹا ہوں
جو پوچھے گا کہہ دوں گا کہ جنگل میں لٹا ہوں

اعدا نے کہا قہر خدا سے نہیں ڈرتے
ناری تو ہیں دوزخ کی جفا سے نہیں ڈرتے
فریاد رسول دوسرا سے نہیں ڈرتے
خاتون قیامت کی بکا سے نہیں ڈرتے
ہم لوگ جدھر دولت دنیا ہے اُدھر ہیں
اللہ سے کچھ کام نہیں بندۂ زر ہیں

حضرت نے کہا خیر خبردار صفوں سے
آیا غضب اللہ کا ہشیار صفوں سے
بجلی سا گزر جاؤں گا ہر بار صفوں سے
کب پجتنی رکتے ہیں دو چار صفوں سے
غربت کے چلن دیکھ چکے، حرب کو دیکھو
لو بندۂ زر ہو، تو مری ضرب کو دیکھو

یاں گوشہ عزلت خم شمشیر نے پھوڑا
واں سہم کے چلے کو ہر ایک تیر نے چھوڑا
کس فہر سے گھر موت کی تصویر نے چھوڑا
ساحل کو صف لشکر بے پیر نے چھوڑا
عنقائے ظفر، فتح کا در کھول کے نکلا
شہباز اجل صید کو پر تول کے نکلا

جلوہ کیا بدلی سے نکل کر مہ نو نے
دکھلائے ہوا میں دوسر اک شمع کی تو نے
تڑپا دیا بجلی کو فرس کی تگ و دو نے
تا کا کو سپر مہر شمشیر کی ضو نے
اعدا تو چھپانے لگے ڈھالوں میں سروں کو
جبریل نے اونچا کیا گھبرا کے پرون کو

بالا ہے جو آئی وہ بلا جانب پستی
بس نیست ہوئی دم میں ستم گاروں کی بستی
چلنے لگی یک دست جو شمشیر دو دستی
معلوم ہوا لٹ گئی سب کفر کی بستی
زور اُن کے ہر اک ضرب میں اللہ نے توڑے
ٹوٹیں جو صفیں بہت اسداللہ نے توڑے

بجلی سی جو گر کر صف کفار سے نکلی
آواز بزن تیغ کی جھنکار سے نکلی
گہ ڈھال میں ڈوبی کبھی تلوار سے نکلی
در آئی جو پیکاں میں تو سو فار سے نکلی
تھے بند خطا کاروں پہ در امن و اماں کے
چلے بھی چھیے جاتے تھے گوشوں میں کماں کے

افلاک پہ چمکی کبھی سر پر کبھی آئی
کوندی کبھی جوشن پی سپر پر کبھی آئی
گہہ پڑھ گئی سینہ یہ جگر پر کبھی آئی
تڑپی کبھی پہلو پہ کبھی کمر پر کبھی آئی
طے کر کے پھر کون سا قصہ تھا فرس کا
باقی تھا جو کچھ کاٹ وہ حصہ تھا فرس کا

بے پاؤں جدھر ہاتھ سے چلتی ہوئی آئی
ندی ادھر اک نوں کی ابلتی ہوئی آئی
دم بھر میں وہ سو رنگ بدلتی ہوئی آئی
پی پی کے لہو لعل اُگلتی ہوئی آئی
ہیرا تھا بدن رنگ زمرد سے ہرا تھا
جوہر نہ کہو پیٹ جواہر سے بھرا تھا

زیبا تھا دم جنگ پری وش اسے کہنا
معشوق بنی سرخ لباس اس نے جو پہنا
اس اوج پہ وہ سر کو جھکائے ہوئے رہنا
جوہر تھے کہ پہنے تھی دلہن پھولوں کا گہنا
سیب چمن خلد کی بو باس تھی پھل میں
رہتی تھی وہ شبیر سے دولھا کی بغل میں

سر ٹپکے تو موج اس کی روانی کو نہ پہونچے
قلزم کا بھی دھارا ہو تو پانی کو نہ پہونچنے
بجلی کی تڑپ شعلہ فشانی کو نہ پہونچے
خنجر کی زباں تیغ زبانی کو نہ پہونچے
دوزخ کی زبانوں سے بھی آنچ اس کی بری تھی
برچھی تھی کٹاری تھی سر وہی تھی چھری تھی

موجود بھی ہر غوں میں اور سب سے جدا بھی
دم تم بھی لگاوٹ بھی صفائی بھی ادا بھی
اک گھاٹ پہ تھی آگ بھی پانی بھی ہوا بھی
امرت بھی ہلاہل بھی مسیحا بھی قضا بھی
کیا صاحب جوہر تھی عجب ظرف تھا اُس کا
موقع تھا جہاں جس کا وہیں صرف تھا اس کا

ہر ڈھال کے پھولوں کو اڑاتا تھا پھل اس کا
تھا لشکر باغی میں ازل سے عمل اُس کا
ڈر جاتی تھی منہ دیکھ کے ہر دم اجل اس کا
تھا قلعہ چار آئینہ گویا عمل اس کا
اس در سے گئی کھول کے وہ در نکل آئی
گہہ صدر میں بیٹھی کبھی باہر نکل آئی

نیزوں پہ گئی برچھیوں والوں کی طرف سے
جا پہونچی کماں داروں پہ پھالوں کی طرف سے
پھر آئی سواروں کے رسالوں کی طرف سے
منہ تیغوں کی جانب کیا ڈھالوں کی طرف سے
بس ہو گیا دفتر نظری نام و نسب کا
لاکھوں تھے تو کیا دیکھ لیا جائزہ سب کا

پہونچی جو سپر تک تو کلائی کو نہ چھوڑا
ہر ہاتھ میں ثابت کسی گھائی کو نہ چھوڑا
شوخی کو شرارت کو لڑائی کو نہ چھوڑا
تیزی کو رکھائی کو صفائی کو نہ چھوڑا
اعضائے بدن قطع ہوے جاتے تھے سب کے
قینچی سی زباں چلتی تھی فقرے تھے غضب کے

چار آئینہ والوں کو نہ تھا مرگ سے چارہ
چورنگ تھے سینے تو کلیجہ تھا دو پارا
کہتے تھے زرہ پوش نہیں جنگ کا یارا
بچ جائیں تو جانیں کہ ملی جان دوبارا
جوشن کو سنا تھا کہ حفاظت کا عمل ہے
اس کی نہ خبر تھی کہ یہی دام اجل ہے

بد کش لڑائی کا چلن بھول گئے تھے
ناوک فگنی تیر فگن بھول گئے تھے
سب حیلہ گری عہد شکن بھول گئے تھے
بے ہوشی میں ترکش کا دہن بھول گئے تھے
معلوم نہ تھا جسم میں جاں ہے کہ نہیں ہے
چلاتے تھے قبضے میں کماں ہے کہ نہیں ہے

ڈر ڈر کے قد راست سنانوں نے جھکائے
دب دب کے سر عجز کمانوں نے جھکائے
ہٹ ہٹ کے علم رن میں جوانوں نے جھکائے
سر خاک پہ گر گر کے نشانوں نے جھکائے
غل تھا کہ پناہ اب ہمیں یا شاہ زماں دو
پھیلائے تھے دامن کو پھریرے کہ اماں دو

شہ کہتے تھے ہے باڑھ پہ دریا نہ رکے گا
اس موج پہ آفت کا طمانچہ نہ رکے گا
بے فتح و ظفر دلبر زہرا نہ رکے گا
تا غرق نہ فرعون ہو موسیٰ نہ رکے گا
ہے جب غضب نام ہے قہر صمد اس کا
رکنے کا نہیں شام تلک جزو مد اس کا

اس صنف سے گئے بیچ سے اُس غول کے نکلے
جو فوج چڑھی منھ پہ اُسے رول کے نکلے
انبوہ کے یوں تیغ دوسر تول کے نکلے
گویا در خیبر کو علیؑ کھوں کے نکلے
دنیا جو بچی روح محمدؐ کا سبب تھا
شبیرؑ اگر رحم نہ کرتے تو غضب تھا

لڑتے تھے مگر غیط سے رحمت تھی زیادہ
شفقت بھی نہ کم تھی جو شجاعت تھی زیادہ
نانا کی طرح خاطر امت تھی زیادہ
بیٹوں سے غلاموں کی محبت تھی زیادہ
تلوار نہ ماری جسے منھ موڑتے دیکھا
آنسو نکل آئے جسے دم توڑتے دیکھا

فرماتے تھے اعدا کو ترائی سے بھگا کر
کیوں چھوڑ دیا گھاٹ کو روکو ہمیں آکر
دعوت یوں ہی کرتے ہیں مسافر کو بلا کر
ہم چاہیں تو پانی بھی پئیں نہر میں جا کر
پر صبر کے دریا ہیں ہمیں پیاس نہیں ہے
اب زہر یہ پانی ہے کہ عباسؑ نہیں ہے

بھولے میں اکبرؑ کی ہیں ہم تشنہ دہانی
وہ چاند سا رخ وه قد و قامت وہ جوانی
وہ سوکھے ہوے ہونٹ وہ اعجاز بیانی
 دکھلا کے زباں مانگتے تھے نزع میں پانی
کس سے کہیں جو خون جگر ہم نے پیا ہے
بعد ایسے پسر کے بھی کہیں باپ جیا ہے

یہ کہہ کے سکینہ کے بہشتی کو پکارے
الفت ہمیں نے آئی ہے پھر پاس تمہارے
لڑتے ہوئے آپہونچے ہیں دریا کے کنارے
عباس غش آتا ہے ہمیں پیاس کے مارے
اس سوکھے ہوئے ہونٹوں سے ہونٹوں کو ملا دو
کچھ مشک میں پانی ہو تو بھائی کو پلا دو

لیٹے ہوے ہو ریت میں کیوں منھ کو چھپائے
اٹھو کہ سکینہ کو یہاں ہم نہیں لائے
غافل ہو برادر تمہیں کس طرح جگائے
ہے عصر کا وقت اے اسداللہ کے جائے
خوش ہوں گا میں آگے جو علم لے کے بڑھو گے
کیا بھائی کے پیچھے نہ نماز آج پڑھو گے

کہہ کر یہ سخن رونے لگا بھائی
تلوار سے مہلت ستم ایجادوں نے پائی
جس فوج نے رن چھوڑ دیا تھا وہ پھر آئی
دو روز کے پیاسے پہ گھٹا شام کی چھائی
بارش ہوئی تیروں کی ولی ابن ولی پر
سب ٹوٹ پڑے ایک حسینؑ ابن علیؑ پر

کی شہ نے جو سینے پہ نظر پونچھ کے آفسو
سب چھاتی سے تھے پہلووں تک تیر سہ پہلو
ہر سمت سے تیغیں جو لگاتے تھے جفا جو
سالم نہ کلائی تھی نہ شانہ تھا نہ بازو
برگشتہ زمانہ تھا شہ تشنہ گلو سے
پھل برچھیوں کے سرخ تھے سید کے لہو سے

جھک جاتے تھے ہرنے پہ جو غش میں شہ ابرار
منھ پھیر کے آقا کی طرف تکتا تھا رہوار
چمکار کے فرماتے تھے شبیرؑ دل افگار
اب خاتمہ جنگ ہے اے اسپ وفادار
اتریں گے بس اب تجھ سے چھٹا ساتھ ہمارا
نے پاؤں ترے چلتے ہیں نے ہاتھ ہمارا

زخمی ہیں نہیں اب تری تکلیف گوارا
گرتے ہیں سنبھلنے کا ہمیں اب نہیں یارا
کیا بات تری خوب دیا ساتھ ہمارا
آپہونچا ہے منزل پہ یداللہ کا پیارا
تو جس میں پلا ہے وہ گھر اک دم میں لٹے گا
بچپن کا ہمارا ترا اب ساتھ چھٹے گا

گھیرے ہیں عدد خیمے تلک جا نہیں سکتے
کھوئی ہے جو طاقت اسے اب پا نہیں سکتے
مشکل ہے سنبھلنا تجھے دوڑا نہیں سکتے
پہلو ترے مجروح ہیں ٹھکرا نہیں سکتے
حیواں کو بھی دکھ ہوتا ہے زخموں کے تعب کا
میں درد رسیدہ ہوں مجھے درد ہے سب کا

کس طرح دکھاؤں کہ ترے زخم ہیں کاری
میں نے تو کسی دن تجھے قمچی نہیں ماری
گھوڑے نے سنیں درد کی باتیں جو یہ ساری
دو ندیاں اشکوں کی ہوئیں آنکھوں سے جاری
حیواں کو بھی رفت ہوئی اس لطف کرم پر
منھ رکھ دیا مڑ کر شہ والا کے قدم پر

گردن کو بلایا کہ مسیحا نہ اتریے
دم ہے ابھی مجھ میں مرے آقا نہ اتریے
تلوار لیے گرد ہیں اعدا نہ اتریے
سب فوج چڑھی آتی ہے مولا نہ اتریے
اے وائے ستم صدر نشیں خاک نشیں ہو
حسرت ہے کہ مر جاؤں تو خالی مرا زیں ہو

شہ نے کیا تا چند مسافر سے محبت
وہ تو نے کیا ہوتا ہے جو حق رفاقت
بتلا تو سنبھلنے کی بھلا کون ہے صورت
نہ ہاتھ میں نہ پاؤں میں نہ قلب میں طاقت
بہتر ہے کہ اتروں نہیں تیورا کے گروں گا
پھٹ جائیں گے سب زخم جو غش کھا کے گروں گا

ہے عصر کا ہنگام مناسب ہے اُترنا
اس خاک پہ ہے شکر کا سجدہ ہیں کرنا
گو مرحلۂ صعب ہے دنیا سے گزرنا
سجدے میں کٹے سر کہ سعادت ہے یہ مرنا
طاعت میں خدا کی نہیں صرفہ تن و سرکا
ذی حق ہمیں اس کے ہیں کہ ورثہ ہے پدر کا

اترا یہ سخن کہہ کے وہ کونین کا والی
خاتم سے نگیں گر گیا نہیں ہو گیا خالی
اس دکھ میں نہ یاور تھے نہ مولا کے موالی
خود ٹیک کے تلوار کو سنبھلے شہ عالی
کپڑے تن پر نور کے سب خوں میں بھرے تھے
اک ہاتھ کو رہوار کی گردن پہ دھرے تھے

منھ یال پہ رکھ رکھ کے یہ فرماتے تھے ہر بار
جا ڈیوڑھی پہ اے صاحب معراج کے رہوار
اب ذبح کریں گے ہمیں اگ دم میں ستمگار
زینبؑ سے یہ کہنا کہ سکینہ سے خبردار
رہنا وہیں جب تک مرا سر تن سے جدا ہو
لے جائیو بانو کو جدھر حکم خدا ہو

یہ کہہ کے جو سر کا اسداللہ کا جایا
 اک تیر جبین پر بن اشعث نے لگایا
فریاد نے زبرا کی دو عالم کو ہلایا
پیکان سے پہلو عقب سر نکل آیا
تڑپے نہ زہے صبر امام دو جہاں کا
سوفار نے بوسہ لیا سجدے کے نشاں کا

حضرت نے جبیں سے ابھی کھینچا نہ تھا وہ تیر
جو سر پہ لگی تیغ بن مالک بے پیر
ابرو تک اتر کر جو اٹھی ظلم کی شمشیر
سر تھام کے بس بیٹھ گئے خاک پہ شبیرؑ
چلائے لاک دیکھ کے خوں سبط نبیؐ کا
تھا حال یہی مسجد کوذ میں علیؑ کا

بیٹھے جو سوئے قبلہ دو زانو شہ بے پر
جھکتے تھے کبھی غش میں اُٹھاتے تھے کبھی سر
تھے ذکر خدا میں کہ لگا تیر دہن پر
یا قوت نے ڈوب کے خوں میں لب اطہر
بہ آیا لہو تا بہ زنخدان مبارک
ٹھنڈے ہوئے دو گوہر دندان مبارک

نیزے کا بن وہبؔ نے پہلو پہ کیا وار
کاندھے پہ چلی ساتھ زرارہؔ کی بھی تلوار
ناوک بن کاہلؔ کا کلیجے کے ہوا پار
بازو میں در آیا تبر خولی خوں خوار
تلوار سے وقفہ نہ ملا چند نفس کا
دم رک گیا نیزہ جو لگا ابن انس کا

تھرا کے جھکے سجدۂ حق میں شور ابرار
شور دہل فتح ہوا فوج میں اک بار
خوش ہو کے پکارا پسر سعد جفا کار
اے خولی و شیث و بن ذی الجوشن جرار
آخر ہے بس اب کام امام ازلی کا
سر کاٹ لو سب مل کے حسینؑ ابن علی کا

لکھتا ہے یہ راوی کہ بپا ہو گیا محشر
بارہ ستم ایجاد بڑھے کھینچ کے خنجر
اک سیدہ نکلی در خیمہ سے کھلے سر
برقع تھا نہ مقنع تھا نہ موزے تھے نہ چادر
چلائے لعین خوف سے ہاتھ آنکھوں پہ دھر کے
لو فاطمہ آتی ہے بچانے کو پسر کے

ہلتا تھا فلک ہاتھوں سے جب پیٹتی تھی سر
بجلی کی طرح کوندتے تھے کانوں کے گوہر
فرماتی تھیں فضہ جو اُڑھا دیتی تھی معجر
فریادی ہوں فریادی کو زیبا نہیں چادر
سر ننگے یوں ہی جاؤں گی روضہ پہ نبی کے
پردہ تو گیا ساتھ حسین ابن علیؑ کے

اس بھیڑ میں آکر وہ ضعیفہ یہ پکاری
اے سبط نبیؐ ابن علیؑ ! عاشق باری
گھوڑا تو ہے کو تل کدھر اُتری ہے سواری
بھیا بہن آئی ہے زیارت کو تمہاری
مر جاؤں گی حضرت کو جو پانے کی نہیں میں
بے آپ کے دیکھے ہوئے جانے کی نہیں میں

اس وقت شہ دیں نے سنی زاری خواہر
جس وقت کہ تھا حلق مبارک تہ خنجر
فرمایا اشارے سے کہ اے شمر ستمگر
زینبؑ نکل آئی ہے ٹھہر جا ابھی دم بھر
آخر تو سفر ہوتا ہے اس دار محن سے
دو باتیں تو کر لینے دے بھائی کو بہن سے

منھ پھیر لیا شمر نے خنجر کو ہٹا کے
دی شہ نے یہ زینبؑ کو صدا اشک بہا کے
تڑپاتی ہو بھائی کو بہن بلوے میں آکے
دیکھوگی کے ہم تو ہیں پنجہ میں قضا کے
اٹھ سکتے نہیں جسم پہ تلواریں پڑی ہیں
گبھراؤ نہ اماں مرے پہلو میں کھڑی ہیں

دوڑی یہ صدا سن کے یداللہ کی جائی
چلائی کہ دیدار تو میں دیکھ لوں بھائی
پر ہائے بہن بھائی تلک آنے نہ پائی یاں
یاں ہو گئی سید کے تن و سر میں جدائی
قاتل کو نہ گردن کو نہ شمشیر کو دیکھا
پہونچھیں تو سنان پر سر شبیرؑ کو دیکھا

سر دیکھ کے بھائی کا وہ بیکس یہ پکاری
دکھ پائی بہن آپ کی منظلومی کے واری
خنجر سے یہ گردن کی رگیں کٹ گئیں ساری
تم مر گئے پوچھے گا خبر کون ہماری
آفت میں پھنسی آل رسول عربی کی
اب جائیں کہاں بیٹیاں زہراؑ و علی کی

ہے ہے پسر صاحب معراج حسینا
پر دیس میں بیووں کا لٹا راج حسینا
گویا کہ علیؑ قتل ہوئے آج حسینا
ہے ہے کفن و گور کے محتاج حسینا
پرسا بھی ترا دینے کو آتا نہیں کوئی
لاشہ بھی زمیں پر سے اٹھاتا نہیں کوئی

قربان بہن اے مرے سرور مرے سید
مذ بوح قضا کشتۂ خنجر مرے سید
اے فاقہ کش و بیکس دبے پر مرے سید
نچے میں ہے قاتل کے ترا سر میرے سید
دیتے ہو صدا کچھ نہ بلاتے ہو بہن کو
کس یاس سے تکتے چلے جاتے ہو بہن کو

بھیا مرا کوئی نہیں تم خوب ہو آگاہ
احمد ہیں نہ زہرا نہ حسنؑ ہیں نہ یداللہ
ڈھارس تھی بڑی آپ کی اے سید ذی جاہ
چھوڑا مجھے جنگل میں یہ کیا قہر کیا آہ
چلتے ہوئے کچھ مجھ سے نہ فرماگئے بھائی
بھینا کو نجف تک بھی نہ پہونچا گئے بھائی

اے میرے شہید اے مرے ماں جائے برادر
کس سے تیرا لاشہ بہن اٹھوائے ہرادر
کس طرح مرے دل کو قرار آئے برادر
پانی بھی نہ قاتل نے دیا ہائے برادر
انساں پہ ستم یون کبھی انسان نہیں کرتا
حیواں کو بھی پیاسا کوئی بے جان نہیں کرتا

خاموش انیسؔ اب کہ ہے دل سینے میں بے چین
لکھے نہیں جاتے ہیں جو زنیبؑ نے کیے بین
اب حق سے دعا مانگ کہ اے خالق کونین
حاسد ہیں بہت دل کو عطا کر مرے اب چین
نا حق ہے عداوت انہیں اس ہیچ مدان سے
بے تیغ کٹے جاتے ہیں شمشیر زبان سے


رباعی

اب خواب سے چونک وقت بیداری ہے
بے زادِ سفر کوچ کی تیاری ہے
مر مر کے پہونچتے ہیں مسافر واں تک
یہ قبر کی منزل بھی بہت بھاری ہے

ختم شد