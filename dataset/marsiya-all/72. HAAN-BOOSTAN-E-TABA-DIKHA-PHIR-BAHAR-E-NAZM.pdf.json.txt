تیسرا مرثیہ
در حال جناب عباس

ہاں بوستان طبع دکھا پھر بہارِ نظم
غواص فکر لا گہر آبدار نظم
کوثر سے آبرو میں بڑھے جوئے یار نظم
جنات عدن ہو چمن لالہ زارِ نظم
وہ گل کھلیں کہ تختہ کاغذ ارم بنے
منقار عندلیب زبان قلم بنے

اے اوج طبع شان نشان علیؑ دکھا
اقبال و شوکت دل و جان علیؑ دکھا
ضرب حسام تیز زبان علیؑ دکھا
دل دوزیٔ خدنگ کمان علیؑ دکھا
اک تہلکہ ہو فوج ضلالت نہاد میں
تصویر مرتضےٰ نظر آئے جہاد میں

رن میں علیؑ کے شیر کے آنے کی دھوم ہے
دریا کے پاس تیغ زنوں کا ہجوم ہے
خوفِ ہزیمت سپہ شام و روم ہے
دہشت سے فق رخ پسر سعد شوم ہے
غل ہے چلے گی تیغ علیؑ کار زار میں
ندی لہو کی آج بہے گی کچھار میں

جو گھاٹ پر ہے فوج وہ سب ہے کنارِ گور
بڑھتا نہیں قدم یہ گھٹا ہے ہر اک کا زور
کچھ نہر علقمہ کا بھی کم ہو گیا ہے شور
مضطر ہیں سب درند پریشاں ہیں مار و مور
اللہ رے شکوہ و جلالت دلیر کی
گھوڑے بھڑک رہے ہیں کہ آمد ہے شیر کی

اللہ ری ہیبت اسد بیشۂ نجف
ہلچل ہے اس پرے میں تلاطم ہے اسطرف
ہٹتے ہیں جب سوار تو گرتی ہے صف پہ صف
پیدل پکارتے ہیں کہ جانیں ہوئیں تلفت
ضغطے میں جاں ہے فوج ضلالت شعار کی
اعدا پہ زندگی میں ہے ایذا فشار کی

ہرمرتبہ زمیں سے جو اوٹھتی ہے گرد زرد
خورشید زرد ہے فلک لاجورد زرد
دن زرد دھوپ زرد مقام نبرد زرد
ڈر سے سیاہ کاروں کے چہرے ہیں زرد زرد
ہنستی ہے موت دیکھ کے منھ ہر جوان کا
جنگل بنا ہوا ہے چمن زعفران کا

اکھڑے ہیں ان کے پاؤں جو ثابت قدم ہیں سب
شوریٰ ہے بھاگ جانے کا سرکش بہم ہیں سب
غل ہے کہ دم میں اب تہہ تیغ دو دم ہیں سب
ادبار کا نشان ہے کہ رایت بھی خم ہیں سب
دم بند ہیں سپاہ ضلالت پسند کے
خود گردنوں سے الجھے ہیں حلقے کمند کے

ہلتے ہیں دل میں جو لرزتی ہے بار بار
جنباں ہیں وہ جو کوہ سے افزوں ہیں بردبار
اسودگان کنج لحد بھی ہیں بے قرار
جاتا ہے اٹھ کے چہرہ خورشید پر غبار
دہشت سے کانپتے ہیں مکیں ارض پاک کے
ذرے بھی منھ چھپائے ہیں دامن میں خاک کے

مسدود بحر و بر میں ہے امن و اماں کا باب
بیچین مثل موج ہیں سب ساکنان آب
ہیں تہہ نشیں مگر ہے نہنگوں کو اضطراب
پانی پہ آئیں اتنی نہیں مچھلیوں کو تاب
ساحل پہ جانور بھی ٹھہرتا نہیں کوئی
ماہی تو کیا حباب اوبھرتا نہیں کوئی

دہشت سے بیحواس ہیں لشکر کے ہوشمند
مضطر ہیں نیزہ باز کہ لرزان ہیں بند بند
بستی کو ڈھونڈھتے ہیں جوانان سر بلند
الجھا ہے خود وہ دام میں جس پاس ہے کمند
قبضوں سے تیغیں کانپتی ہیں چھوٹی جاتی ہیں
ثابت شکست ہے کہ صفیں ٹوٹی جاتی ہیں

لغزش ہر اک کو ہے کوئی ثابت قدم نہیں
ہر اک زباں پہ ہے یہی جاری کہ ہم نہیں
نیزوں میں راستی نہیں تیغونمیں دم نہیں
ہے کون سی کماں جو کشاکش سے خم نہیں
چمکی ہے تیغ ابھی نہ علمدار آئے ہیں
بہر دعائے امن علم ہاتھ اٹھائے ہیں

جنبش میں ہیں خیال لرزتا ہے دشت کیں
ہلتے ہیں آسمان لرزتی ہے سب زمیں
موجیں کہیں نہنگ کہیں مچھلیاں کہیں
آفت کہاں نہیں ہے تلاطم کہاں نہیں
ہیبت محیط ہے غضب ذو الجلال کی
پستی کو ڈھونڈھتی ہے بلندی جبال کی

کرتے ہیں کوہ ارض مقدس سے یہ خطاب
اے عافیت پناہ تجھے کیوں ہے ضطراب
کہتے ہیں وہ کہ آتا ہے فرزند بوتراب
ماہی پہ ٹھہرے گاؤ زمیں کو نہیں ہے تاب
گردوں مثال تختہ کاغذ سمٹ نہ جائے
دن انقلاب کا ہے زمانہ الٹ نہ جائے

خیبر کے معرکہ سے ہے یہ معرکہ فزوں
میں کیا ہوں بار غم سے زمانہ ہے سر نگوں
پست و بلند جو ہیں وہ سب ہوں گے غرق خوں
طوفاں بپا کرے گی یہ شمشیر آب گوں
سب کانپتے ہیں قہر خدائے جلیل سے
ضربت انھیں کی رک نہ سکی جبرئیل سے

مریخ کانپتا ہے یہ ایسے دلیر ہیں
صابر ہیں تشنگی میں تو فاقوں میں سیر ہیں
ان کی دلاوری سے زبردست زیر ہیں
بنت اسد کے شیر کے بیشہ کے شیر ہیں
منھ کھولتی ہیں شہد کے طالب نہ شیر کے
پیتے ہیں دودھ کلّہ اژدر کو چیر کے

ہیں آپ دور ابھی پہ سلامی ہیں سب نشاں
نیزے ہیں خم جھکے ہوئے ہیں با ادب نشاں
پھر کیا ہے سرنگوں ہوئے لشکر کے جب نشاں
نزدیک ہے کہ فوج کا مٹ جائے اب نشاں
نیزے ہیں بھاگ جانے کی خاطر تلے ہوئے
چادر ہلا رہے ہیں پہریرے کھلے ہوئے

دست اماں اٹھائے ہیں سب برچھیوں کے پھل
دیکھا جدھر کو جس نے نظر آ گئی اجل
اٹھتا ہے یہ اگر تو وہ گرتا ہے منھ کے بل
صف پر صفیں الٹتی ہیں گرتے ہیں دل پہ دل
یوں فوج بے نبرد معطل ہوئی نہیں
ایسی کسی سپاہ میں ہل چل ہوئی نہیں

سرو فزان شام یہ کہتے ہیں دمبدم
برخاست فوج شام کی ہے جانب عدم
فوجوں کو حکم برطرفی کا ہے یک قلم
چہرے کٹیں گے جلد نہ تم ہوگے اور نہ ہم
دم بھر میں فیصلہ ہے ہماری سپاہ کا
موت آج لے گی جائزہ ساری سپاہ کا

ہے اس طرف تو لشکر شر میں یہ غل بپا
عباسؑ ادھر ہیں منتظر رخصت وغا
خیمہ میں شور ماتم قاسمؑ ہے جا بجا
کھولے ہے سر کے بال دولہن وامصیبتا
ہر سو صدا ہے آل محمدؐ کے بین کی
غل ہے کہ رانڈ ہو گئی بیٹی حسینؑ کی

عباسؑ شہ کے پاس کھڑے ہیں جھکائے سر
تلوار دست پاک میں ہے دوش پر سپر
جب دیکھتے ہیں بھائی کا منھ شاہ بحر و بر
کرتے ہیں عرض یہ کہ لہو ہو گیا جگر
سینہ میں دل لرزتا ہے جینے کے نام سے
بس اب تو صبر ہو نہیں سکتا غلام سے

نشتر بدل ادھر ہے صدائے فغاں و آہ
ہر دم وغا طلب ہے ادھر فوج رو سیاہ
بے آب ہے سکینہ کی حالت بہت تباہ
اصغر قریب مرگ ہے یا شاہ دیں پناہ
اب دیر کیا ہے موت ہی آئے خدا کرے
ان آفتوں میں خادم جانباز کیا کرے

فرمایا شاہ نے ہمیں تنہا نہ چھوڑئیے
بے وجہ پیارے بھائی سے منھ کو نہ موڑئیے
ٹپکا کمر میں کس کے مرا دل نہ توڑیئے
پاؤں پہ سر کو رکھ کے نہ ہاتھوں کو جوڑئیے
تیغوں میں بھیجیں کیا تمہیں پالا ہے اس لیئے
اچھا مریں گے ساتھ یہ عجلت ہے کس لیے

کس طرح بھیج دیں سوئے فوج ستم تمہیں
ہم نے جدا کیا ہے کبھی کوئی دم تمھیں
صدمہ فراق کا نہ ہمیں ہو نہ غم تمہیں
بہتر یہ ہے کہ تم ہمیں روؤ نہ ہم تمہیں
سینہ ملا ہو سینہ سے گردن میں ہاتھ ہوں
دونوں گلے چھری سے جدا ہوں تو ساتھ ہوں

بولے بہا کے اشک علمدار نامدار
خالق رکھے حضور کو دنیا میں برقرار
زیبا تھا یہ پئے حسنؑ آسماں وقار
مجکو تو آرزو ہے کہ اکبرؑ پہ ہوں نثار
کیا اتحا د خاک کا اور حق کے نور کا
ہوتے علیؑ تو ساتھ وہ دیتے حضور کا

میں اور چھوڑتا قدم قبلۂ انام
دو وجہ سے مگر مجھے عجلت ہے یا امام
اک یہ کہ تین دن سے سکینہ سے تشنہ کام
اک یہ کہ شاہزادے سے پہلے مرے غلام
فرق آئے بات میں کوئی ایسی نہ بات ہو
لاشہ اٹھائیں آپ تو میری نجات ہو

شہ نے کہا یہی ہے محبت کی رسم و راہ
پالے جو گود میں وہی لاشا اٹھائے واہ
تم اس طرف سفر پہ کمر کو کسے ہو آہ
اکبر ادھر کیے ہوئے ہیں عزم رزم گاه
مشکل ہے تم کو روئیں کہ ان کو جدا کریں
اتنا تو کہتے جاؤ کہ ہم جی کے کیا کریں

خنجر جو خشک حلق پہ بیداد گر رکھے
اتنا تو کوئی ہوئے کہ زانو پہ سر رکھے
مر جائیں جب تو غسل و کفن کی خبر رکھے
بھائی لحد میں لاش رکھے یا پسر رکھے
قرآں پڑھے نبیؐ کے نواسے کی قبر پر
پانی تو چھڑکے دھوپ میں پیاسے کی قبر پر

روئے یہ ذکر سن کے جو عباس باوفا
گھبرا کے دوڑیں حضرت زینب برہنہ پا
بولی سکینہ روتے ہیں لوگو مرے چچا
اٹھ کر زمیں سے زوجہ عباسؑ نے کہا
رخصت غلام کی ہے شہ مشرقین سے
لو صاحبو بچھڑتا ہے بھائی حسینؑ سے

حضرت کے پاس بی بیاں آئیں جو بیحواس
دیکھا کہ رو رہے ہیں علمدار حق شناس
زینب نے وجہ گریہ جو پوچھی بحال یاس
بولے بہن سے رو کے امام فلک اساس
بچوں کی پیاس کے لیے جان اپنی کھوتے ہیں
تم کو خبر نہیں یہ جدا ہم سے ہوتے ہیں

کہنے لگی سکینۂ ناشاد و تشنہ کام
لیجئے قسم جو پانی کا میں نے لیا ہو نام
کیا جانتی نہیں ہوں کہ دشمن ہیں اہل شام
میں اور چچا کو ہاتھوں سے کھوؤں گی یا امام
گھبرا کے تشنگی کی شکایت بھی کی نہیں
خود مانگتے تھے مشک مگر میں نے دی نہیں

فرمایا شہ نے مجکو تمہارا نہیں خیال
پانی کا ان سے تم نہ کروگی کبھی سوال
بی بی کڑھو نہ تم مجھے معلوم ہے یہ حال
خود ہم کا چھوڑتے ہیں علمدار خوشخصال
دیکھیں گے ہم لکھا ہے جو کچھ سرنوشت میں
اچھا خوشی یہ ہے تو سدھاریں بہشت میں

بولی گلے لگا کے یہ زینبؑ جگر فگار
عباسؑ کیا ہے کس لیے روتے ہو زار زار
لو اشک پوچھو اے اسد حق کے یادگار
ذمہ مرے اگر نہ ملے اذن کار زار
اچھا سدھارو مل کے شہ مشرقین سے
مشکیزہ کو سکینہ سے رخصت حسین سے

بولے جھکا کے سر کو علمدار نوجواں
نے باپ اس غلام کے سر پر ہے اور نہ ماں
کس سے کہے برائے سفارش یہ خستہ جاں
حضرت مدد کریں تو رضا دیں شہ زماں
مشکل میں کام دختر مشکل کشا کا ہے
آس آپ کی ہے اور بھروسا خدا کا ہے

بھائی کا ہاتھ تھام کے زینبؑ جگر فگار
آئیں قریب حضرت شپیرؑ نامدار
کی عرض یا امامؑ دو عالم بہن نثار
کیا آپ نے کہا جو یہ روتے ہیں زار زار
مغموم ہیں گلے سے لگا لیجئے انھیں
جو مانگتے ہیں چیز وہ اب دیجئے انھیں

پھیلائے دست شوق شہنشاہ نے ادھر
جھک کر ادھر غلام نے رکھا قدم پہ سر
بولے لپٹ کے بھائی سے شپیرؑ نامور
پیری میں ہائے توڑ چلے تم مری کمر
بھائی کا چین بھائی کے جانے سے اٹھ گیا
اب زندگی کا لطف زمانے سے اٹھ گیا

آنکھیں قدم سے مل کے جو اٹھا وہ ذی وقار
کاندھے پہ رکھی مشک سکینہ بافتخار
رانڈوں میں غل ہوا کہ چلا شہ کا جاں نثار
روتا ہوا بڑھا اسد حق کا یادگار
بابا کے پاس اکبر دلگیر رہ گئے
ہاتھوں سے دل کو تھام کے شپیر رہ گئے

نکلے شہ نجف کہ برآمد ہوا جری
کانپا فلک پہ رعب سے خورشید خاوری
دکھلائی چڑھ کے گھوڑے پہ شب شان حیدری
حاضر ہوئی رکاب سعادت میں صفدری
نصرت نے دی صدا کہ ظفر تیرے ہاتھ ہے
اقبال نے کہا کہ یہ خادم بھی ساتھ ہے

گھوڑا بڑھا سواری شیر ژیاں چلی
گویا نسیم صبح سوئے بوستاں چلی
رکتی نہیں ہوا کسی صورت جہاں چلی
اٹھ کر زمیں سے گرد سوئے آسماں چلی
رفعت کا تاج ہے قدم باد پا کی خاک
گردوں نے جھک کے فرق پہ لی کربلا کی خاک

الله ری جست و خیز کمیت فلک خرام
کارے ہیں شش جہت کی حدیں اس کے چار گام
مہمیز و تازیانہ سے کیا اس فرس کو کام
بجلی ہے ہاتھ اٹھائے جو راکب پئے سلام
روندا ہوا ہے اس کا جو دنیا کی حد میں ہے
یہاں دو قدم کا فرق ازل اور ابد میں ہے

وہ تھوتنی وہ ابلی ہوئی انکھڑیاں سیاہ
وحشت تو سب ہرن کی مگر شیر کی نگاه
وہ سم وہ نعل چار ہلال اور چار ماہ
ہر ہر قدم پہ چار مہینے کی طے ہو راہ
ہر سو چمک رہے تھے ستارے سے دشت میں
گویا کہ آسمان و کواکب تھے گشت میں

کیا اسپ سر بلند ہے کیا شہ سوار ہے
رہوار ہے کہ قدرت پروردگار ہے
اک برق ہے کہ چار طرف بے قرار ہے
آنے میں جھوم جھوم کے ابر بہار ہے
شرمندہ ہے ہلال بھی نعل اس چمک کے ہیں
کاوے کمیت کے ہیں کہ دورے فلک کے ہیں

الله ری دلیر کی ہیبت زہے جلال
گیتی کو تہلکہ ہے تزلزل میں ہیں جبال
صحرائے رست و خیز ہے سب عرصۂ قتال
گویا خدا کا شیر ہے آمادۂ جدال
لرزہ ہے ڈر سے گنبد نیلی رواق کو
نعرے ہلا رہے ہیں زمین عراق کو

کاندھے پہ مشک دست زبردست میں علم
پنجہ کے آگے ذرہ سے ہے آفتاب کم
لہرا رہا ہے سبز پہریرا جو دمبدم
پھیلی ہوئی ہے چار طرف نگہت ارم
سرسبز اس کے رنگ سے دنیا کی کشت ہے
گویا لباس سبر میں حورِ بہشت ہے

طوبی شکوه ابر کرم رونق زمیں
خالق کی رحمتوں کا نشاں سرو باغ دیں
اقبال فوج حق علم ختم مرسلیں
حامل تھا جس نشاں کا محمدؐ کا جانشیں
پنجہ ہر اک نبرد میں مشکل کشا ہوا
دامن ادھر ہلا کہ در فتح وا ہوا

وہ نور وہ شکوه وہ رفعت وه ارتفاع
جس کی چمک سے گرد ہے خورشید کی شعاع
سایہ سے ہو گئی وہ زمیں حسن انتفاع
ایسا علم نہ ہوگا نہ عباسؑ سا شجاع
جو ہیں جریدہ رو وہ ہدایت کو آئے ہیں
دنیائے دوں سے پنجتنی ہاتھ اٹھائے ہیں

وہ نور پنجۂ گہر افشانِ زرنگار
پرچم پہ زلف حور بہشت بریں نثار
پہلو میں ہے عروس ظفر باصد افتخار
دولھا بنا ہوا ہے علم وقت کار زار
قدسی چڑھا گئے تھے نشاں ارتفاع کا
سہرا بندھا ہوا تھا خطوط شعاع کا

عباسؑ پڑھ رہے تھے رجز مثل شیر حق
نعروں سے گونجتا تھا وہ صحرائے لق و دق
بے تیغ ہو گئے تھے جگر دشمنوں کے شق
سارے عراق کے فصحا تھے عرق عرق
تلوار چل رہی تھی پیام ستیز تھا
جو شعر تھا رجز کا سروہی سے تیز تھا

اس شان سے علیؑ کے مناقب بیاں ہوئے
دریا فصاحتوں کے زباں سے رواں ہوئے
ہونٹوں سے ذوالفقار کے جوہر عیاں ہوئے
دشمن سے بات بات میں رطب اللساں ہوئے
غل تھا یہاں وہ گنگ ہیں جو ذی کمال ہیں
ذکر ان کا کیا یہ مصحف ناطق کے لال ہیں

کالے نشاں ہیں فوج میں کھولے وہ کینہ جو
شامی سیاہ بخت و سیہ قلب و تیرہ رو
اندھیر ہے سیاہیٔ لشکر سے چار سو
مثل قمر ہیں بیچ میں عباسؑ نیک خو
تا آسماں فروغ ہے حسن حضور سے
بجلی چمکتی ہے رخِ روشن کے نور سے

تلواریں کھینچے گھاٹ کو روکے ہے فوج کیں
ساحل کا ذکر کیا نظر آتی نہیں زمیں
کہتا ہے دمبدم پسر سعد بدیقیں
آنے نہ پائے نہر پہ یہ شیر خشمگیں
ہاں اے دلیرو جان لڑا دو لڑائی میں
پھر آبرو نہیں جو یہ آیا ترائی میں

نعرہ ادھر یہ ہے کہ ہم آتے ہیں سوئے نہر
چومے قدم برائے کہیں آرزوئے نہر
دھوئیں جو ہاتھ منھ تو بڑھے آبروئے نہر
دریا دلوں کو صبح سے ہے جستجوئے نہر
کیا ہو گا برچھیوں سے اگر راہ بند ہے
شیروں کو گرمیوں میں ترائی پسند ہے

دیکھو ہٹو ملے گی پھر بھاگنے کی راہ
بیڑا تمام فوج کا ہو جائے گا تباہ
اس تیغ تیز سے کہیں ممکن نہیں پناہ
تم کو ڈبوئے گا پسر سعد رو سیاہ
گرداب گھیر لین گے اجل کے حصار میں
پانی میں بھی گرو گے تو پہونچو گے نار میں

ہم نور عین ہیں اسد ذو الجلال کے
پھینکیں زمیں پہ شیر کی آنکھیں نکال کے
کاٹیں گے بند بند ہر اک بد خصال کے
نیزے سنبھالیو تو ذرا دیکھ بھال کے
روکے گی کیا یہ صف خلف بوتراب کو
جب توڑ کر سپر کیا خیبر کے باب کو

فرما کے یہ بڑھا پسر ضیغم الٰہ
کھچتے ہی تیغ کے تہہ و بالا ہوئی سپاہ
آواز دی زمیں نے کہ اللہ کی پناہ
چلائے جبرئیل کہ دنیا ہوئی تباہ
مثل علیؑ یہ دفتر عالم میں فرد ہے
خیبر کا معرکہ ہے احمد کی نبرد ہے

اے رخش خامہ برق کی صورت دکھا مجھے
اے زور طبع شیر کی طاقت دکھا مجھے
اے آفتاب ذہن جلالت دکھا مجھے
اے تیغ فکر فتح کی صورت دکھا مجھے
تصویر سامنے ہو صف کار زار کی
حملے علیؑ کے ہوں تو چمک ذوالفقار کی

لو کوندتی ہے دلبر مشکل کشا کی تیغ
گرتی ہے فوج کفر پہ قہر خدا کی تیغ
آئی اجل رسیدوں کے سر پرر قضا کی تیغ
آفت کا ہے سمند سبک رو بلا کی تیغ
غل ہے کہ جوہروں میں چمک ہے سہیل کی
گھوڑے بھگاؤ گھاٹ پہ آمد ہے سیل کی

مانند ذوالفقار چلی تیغ برقتاب
گھوڑا چلا صفوں کی طرف صورت عقاب
گویا در آئے قلب میں لشکر کے بو تراب
کس کی مجال ہے کہ جو دے تیغ کا جواب
فرق اس میں اور برق غضب میں ذرا نہ تھا
گر کر اٹھی جو وہ تو پرے کا پرا نہ تھا

آفت تھی صاعقہ تھی قیامت تھی قہر تھی
لشکر شکن تھی برق تھی آشوب دہر تھی
طوفاں تھی آبدار تھی قلزم تھی نہر تھی
آتش تھی شعلہ بار تھی ناگن تھی زہر تھی
چار آئینہ میں جسم نہ سینہ میں جاں چھپے
جب گھیر لے یہ آگ تو دشمن کہاں چھپے

مثل سموم فوج پہ چلتی تھی دمبدم
آنچ اس کے پیپلے سے نکلتی تھی دمبدم
خوں میں نہا کے رنگ بدلتی تھی دمبدم
کاہی تھا رنگ زہر اگلتی تھی دمبدم
تن موذیوں کا سبز و رخ زرد ہو گیا
سن سے چلی جو وہ تو پرا سرد ہو گیا

بجلی گری ادھر جدھر آ کر چمک گئی
جب ہاتھ اٹھ گیا تو ضیا چرخ تک گئی
کاٹیں کبھی صفیں کبھی سوئے فلک گئی
گاوِ زمیں بھی خوف سے ڈر کر سرک گئی
یارا نہ خشک و تر کو رہا تھا ثبات کا
دھارے سے جا ملا تھا کنارا فرات کا

جانیں فنا ہوئیں وہ جدھر سن سے چل گئی
آئی تو جان لے کے مثال اجل گئی
چمکی سوار پر تو فرس سے نکل گئی
جس صف کو آنچ لگ گئی اس کی وہ جل گئی
غل تھا الگ رہو اسے ہم سب سے لاگ ہے
جوہر میں اس کے زہر ہے پانی میں آگ ہے

برچھی سے بھی دراز ہے اس کی زبان تیز
جس کی چمک سے برق جہندہ کو ہے گریز
خونخوار بے مدار شرر بار شعلہ ریز
تیزی نے اس کی آگ لگادی دم ستیز
دوزخ سے بچ گئے جو صفوں سے الگ گئی
جل کر ہوا وہ خاک ہوا جس کو لگ گئی

اللہ ری شعلہ باریٔ شمشیر خوں چکاں
پھیلے جو اسکی آگ تو جل جائے سب جہاں
آتش مزاج گرم طبیعت شرر فشاں
بجلی اسی کے خوف سے بے چرخ پر نہاں
کر دے جلا کے خاک اسے جن سے لاگ ہو
جو آگ سے بنی ہو وہ کیونکر نہ آگ ہو

جوہر میں اسطرح تھی وہ خوشخو میان جنگ
بر میں کسی شجاع کے جیسے زرہ ہو تنگ
ماہی کہیں تھی بحر ظفر کی کہیں نہنگ
ہاں اب کھلا کہ اس لیے کاہی تھا اس کا رنگ
ظالم تلا تھا دلبر زہرا کے قتل پر
وہ تیغ زہر کھائے تھی اعدا کے قتل پر

لیلیٰ ادا حجۃ لقا فرد و بے مثال
طرار و جاں ستان و جہاں سوز و خوش جمال
دم بھر میں سیکڑوں کے گلے کٹ گئے وہ چال
گر چرخ پر چڑھے تو کرے بدر کو حلال
سب اسکی کج ادائیاں عالم میں عام ہیں
ابرو کے اک اشارے میں فوجیں تمام ہیں

زیور بہادروں کا سپاہی کی آبرو
قتال خلق تفرقہ انداز جنگ جو
سر تیز جاں گداز جگر سوز شعلہ خو
جھک کر گلے سے جس کے ملی پی گئی لہو
جرأت مقابلہ کی نہ فوج گراں میں تھی
دم بند کر دیے تھے وہ تیزی زباں میں تھی

گہہ دوش پر گری کبھی بالائے سر چلی
شانے سے ہاتھ ہاتھ سے چھٹ کر سپر چلی
جس پر چلی وہ صف سوئے نار سقر چلی
ہلچل غضب کی تھی ادھر آئی اور ادہر چلی
کیا از زور اس سے جس کی یہ کچھ چال ڈھال ہو
رو کے وہ اس کو سر جسے تن پر وبال ہو

نصرت کی فصل دفتر جرأت ظفر کا باب
برہان قاطع اسکی صفت میں ہو اک کتاب
بے مثل و بے عدیل ہزاروں میں لاجواب
جوہر کا وہ چمن وہ چم و خم وہ آب و تاب
اس باغ میں سدا ثمر آیا ہے فتح کا
اس آئینہ میں منھ نظر آیا ہے نفتح کا

نصرت ادھر تھی اسکی جلو میں ظفر ادھر
پہونچی یہ اسطرف سے کہ دو تھی سپر ادھر
جوہر کبھی ادھر تھے کبھی جلوہ گر ادھر
لکھی تھی ایک بند پہ سیفی ادھر ادھر
قبضہ میں اس کے قاف سے تاقاف ہو گیا
جس پر چلی یہ سیف وہ گھر صاف ہو گیا

چلتی تھی مثل خامہ وہ شمشیر سر شگاف
کیا تھا خط شکست کے لکھنے میں ہاتھ صاف
نے سرکشی تھی مثل قلم کچھ نہ حرف لاف
جوہر فروتنی کے نہ تھے کچھ دم منصاف
جھک جائے یہ چلن میں تواضع شعار کے
اونچا کیا جو سر بھی تو ساتھ انکسار کے

مفتاح باب نصرت و اقبال و عز و جاہ
پھل معدلت پناه تو قبضہ ظفر پناه
دعویٰ یہ تھا کہ کوہ مرے سامنے ہے کاہ
میں نے بتا دی خلق میں دین مبیں کی راہ
ہنگام جنگ فتح کا در کس طرح کھلے
جب میں نہ ہوں تو قفل ظفر کسطرح کھلے

وہ گھاٹ باڑہ اور وہ تیزی وه چم وہ خم
قبضہ ہے قبض روح پہ سرگرم دمبدم
پیہم یہ تھا اشارہ کہ اے لشکر ستم
یکتا ہوں میں بھی تیغ یداللہ کی قسم
دونوں سے دین حق کی بنا استوار ہے
دنیا میں ایک میں ہوں اور اک ذوالفقار ہے

وہ تیغ برق وش وہ سمند براق تگ
لشکر کے بیچ میں وہ کبھی تھا کبھی الگ
باریک جلد وہ کہ عیاں تھی ہر ایک رگ
زیں پر سواریوں کہ انگوٹھی پہ جیسے نگ
غیرت وہ پری تھا جہاں کے طلسم میں
خوں دوڑتا ہوا نظر آتا تھا جسم میں

ہوش آہوؤں کے اڑ گئے دیکھی جو اسکے جست
سرکش تھے پائمال تو پسپا تھے تیز دست
آیا جدھر وہ جھوم کے مانند پیل مست
گو بندوبست تھا پہ ہزاروں کو دی شکست
آہو ہوئے وہ شیر جو ضیغم شکار تھے
دلدل پہ رن میں صاحب دلدل سوار تھے

وہ تھوتھنی وہ گامچیاں اور وہ پیش و پس
دیکھا کریں اسے یہی پریوں کو ہے ہوس
طاؤس و کبک کیا نہ چلا کچھ کسی کا بس
یہ ننگنائے دہر تھا اوس کے لیے قفس
پھرتا تھا سوئے ارض و سما دیکھ بھال کے
پریوں کی شوخیاں تھیں طرارے غزال کے

گرمی کسی جگہ کہیں تیزی کہیں شتاب
آتش کسی پرے میں کسی سرزمیں پہ آب
سرعت میں شب کو ماہ مبیں دن کو آفتاب
خوشخو مزاج دانِ سوارِ فلک رکاب
عالم تھا بوئے گل کا قدم کے غبار پر
دُم تھی چنور کہ گرد نہ آئے سوار پر

جھکتی تھی اس سے آہوئے چین و ختن کی آنکھ
ایسی سنی نہ ہوگی کسی گلبدن کی آنکھ
ابلی ہوئی تھی غیظ میں اس صف شکن کی آنکھ
دی تھی خدا نے شیر کی چتون ہرن کی آنکھ
سو لطف دیکھنے میں نظر کو حصول تھے
آنکھیں کھلی ہوئی تھیں کہ نرگس کے پھول تھے

وہ گشت اسکی اور وہ تگ و دو وه جست و خیز
چوٹی کے بال حور کے گیسوئے مشک بیز
بجلی سے بیقرار زیادہ ہوا سے تیز
ہر نعل رشک تیغ ہلالی دم ستیز
پانچوں حواس اڑ گئے تھے اہل شام کے
تلواریں چار تھیں کہ قدم خوش خرام کے

سرعت وہ جس سے ابر بہاری عرق عرق
بجلی میں اور اسمیں زمیں آسماں کا فرق
مدنظر ہو غرب سے جانا جو سوئے شرق
جھپکے نہ یاں پلک کہ پہنچے مثال برق
گر تیغ ہو رواں تو ثنا اس کی فرض ہے
گھوڑا نہ کہیئے معجزہ طے ارض ہے

چھل بل ہے جھوم جھوم کے پھرتا ہے ناز ہے
چالاکیاں بھی طنطنۂ ترک و تاز ہے
غازی بھی سربلند ہے گردن فراز ہے
آہو بھی شیر گرسنہ بھی شاہ باز ہے
طاؤس و کبک و نگ ہیں اس کے خرام پر
جلوہ نیا دکھاتا ہے ایک ایک گام پر

وہ تیغ وه فرس وہ بیاباں وہ شہ سوار
اس غول میں کبھی تھے کبھی اس پرے کے پار
سقائے اہلبیتؑ تھا مصروف کار زار
برسا رہی تھی خون کا مینھ تیغ آبدار
باڑھ اسکی تھی فرات کی جانب بڑھی ہوئی
لہرا رہی تھی خون کی ندی چڑھی ہوئی

بجلی گری ادھر جدھر آئی جلال میں
برپا تھا شور تیغ سے دشت قتال میں
مچھلی سی پیر جاتی تھی لوہے کے جال میں
بکتر میں ڈوبتی تھی کبھی گاہ ڈھال میں
مشق ثنا میں منتخب روزگار تھی
دو ہاتھ میں وہ لوہے کے دریا کے پار تھی

ڈھالوں سے پھول تیغ کے قبضہ سے پھل جدا
مریخ بیحواس جدا تھا زحل جدا
شاخیں کماں کی تھیں دم جنگ و جدل جدا
اس کا عمل جدا تھا قضا کا عمل جدا
جاتے کہاں کہ موت سے ہر جا دو چار تھے
تلوار سے بچے تو اجل کا شکار تھے

چمکی یہ جس پہ موت نظر آگئی اسے
جس سر پہ آئی خون میں نہلا گئی اسے
خوں چاٹنے کی خو جو ذرا بھا گئی اسے
جس مورچے پہ آکے گری کھا گئی اسے
قصہ تھا کفر و دیں میں جو انصاف کر دیا
اک آن میں پرے کا پرا صاف کر دیا

رن میں جدھر دلیر کے دو ہاتھ چل گئے
چہرے بگڑ بگڑ گئے نقشے بدل گئے
جا پہونچی آنچ تیغ کی جن تک وہ جل گئے
چوٹیں پڑیں کہ تیغوں کے بھی دم نکل گئے
برچھی سے پھل کو لے گئے نیزے سے بھال کو
روز سیہ دکھا دیا ہر ایک ڈھال کو

کیا ضرب تھی کہ زخم نہ دو ایک نے سہے
جن کو ہوا لگی وہ جہاں تھے وہیں رہے
اس تیغ کو سوائے اجل کوئی کیا کہے
انسان کیا دموں کو چرائے تھے اژدہے
تیغ خزاں چلی تھی چمن پر جہان کے
لالے پڑے ہوئے تھے جنون کو بھی جان کے

مانند برق کوندتی تھی بار بار تیغ
دکھلا رہی تھی رن میں خزاں کی بہار تیغ
رکتی تھی کب کسی سے دم کار زار تیغ
دریا دل اس نمود کا اور آب دار تیغ
اقبال آبرو کی طرح ساتھ ساتھ تھا
وہ معرکہ وغا کا بہشتی کے ہاتھ تھا

اک تیغ شعلہ بار سے آفت زمیں پہ تھی
دن انقلاب کا تھا مصیبت زمیں پہ تھی
آرام فوق پر تھا نہ راحت زمیں پہ تھی
محشر فلک پہ تھا تو قیامت زمیں پہ تھی
عالم میں روز قتل شہ مشرقین تھا
راحت جنوں کو تھی نہ پرندوں کو چین تھا

وہ تیغ اور وہ حملہ عباسؑ صف شکن
تھرا رہا تھا روم و عرب کانپتا تھا تن
اس صف میں سر پہ سر تھا تو اس صف میں تن پہ تن
غل تھا بده دلگیر دبدار و بزن بزن
پس خاتمہ جہاد کا ہے اس وغا کے بعد
ایسا کوئی لڑا نہیں شیر خدا کے بعد

کوشش نہ کی نبرد میں کس کس دلیر نے
روکا ہر اک مقام پہ لاشوں کے ڈھیر نے
شل کر دیا سمند کو لشکر کے پھیر نے
لیکن لیا ترائی کو لڑ بھڑ کے شیر نے
ٹھہرے ذرا تو لاشوں سے مقتل کو پاٹ کے
جنگ ان سے آ پڑی جو نگہباں تھے گھاٹ کے

تر تھے عرق میں حضرت عباسؑ نامدار
بر میں زرہ بھی گرم تھی پھکتا تھا جسم زار
ٹھنڈی ہوا ترائی سے آئی جو ایک بار
آنکھوں میں اشک بھر کے کہا شکر کردگار
جان آ گئی ٹھہرنے لگا دل بھرا ہوا
سبزے کی روندنے سے فرس بھی ہرا ہوا

نیزے بڑھا بڑھا کے بڑھے کچھ جو اہل شہر
تلوار کو دکھا کے پکارا وہ نامور
ہٹ جاؤ راہ دو کہ ہم آتے ہیں نہر پر
آگے بڑھا جو پاؤں تو اڑتے پھریں گے سر
بعد اس کے ٹوکنا ہے اگر ٹوک لیجئو
ہم مشک بھر لیں گھاٹ کو پھر روک لیجئو

اس وقت غیظ میں ہیں کسی کا نہیں خیال
پیاسا ہے تین دن سے رسولؐ خدا کا لال
نیلے ہیں لعل لب علی اصغرؑ کا ہے یہ حال
سقا ہوں جس کا دیر سے غش ہے وہ خوشخصال
بے نہر میں گئے ہمیں کب چین آئے گا
سینہ کی آگ کو یہی پانی بجھائے گا

تم لوگ کون روکنے والے فرات کے
مالک ہیں نور عین شہ کائنات کے
دن رات ڈھونڈھتے ہیں وسیلے نجات کے
مر جائیں تشنہ کام جو ہیں تین رات کے
یہ بغض یادگار جناب امیر سے
مانگو پناہ قہر خدائے قدیر سے

فرما کے یہ بڑھے تو ہٹے گھاٹ سے عدو
روباہ کب ٹھہرتے ہیں شیرونکے روبرو
سقائے اہلبیت جو پہنچا کنار جو
دریا نے دی صدا کہ یہ ہے عین آرزو
جا تھی بلند و پست جو پانی کے کاٹ سے
آنکھیں لگا دیں بڑھ کے جیالوں نے گھاٹ سے

جب نہر علقمہ میں در آیا وہ بہر جود
تا آسماں زمین سے کیا نور نے صعود
وہ جلوۂ علم وہ علمدار کی نمود
پانی پہ آ کے مچھلیاں پڑھنے لگیں درود
اس طرح عکس سبز علم تھا فرات میں
گویا جناب خضرؑ تھے آب حیات میں

مرآت آب گرد کدورت سے صاف و پاک
آتش تو کیا نہ دیکھی تھی جس کی ہوا نے خاک
دریا کے جانور ہی فقط تھے نہ دردناک
موجوں سے نہر کیا بھی کلیجہ تھا چاک چاک
بے آب تھی جو آل رسالت مآب کی
سوجی ہوئی تھیں رونے سے آنکھیں جناب کی

صفدر نے سوئے نہر توجہ نہ کی ذرا
مثل ہلال زیں سے جھکے مشک کو بھرا
تسمہ سے منھ کو باندھ کے قربوس پر دھرا
نکلے تو سد راہ ہوا فوج کا پرا
کچھ پہلے معرکہ سے تلاطم فزوں ہوا
تلوار یہ چلی کہ پرا غرق خوں ہوا

غصے میں ہے یہ شوکت فرزند بو تراب
آنکھیں لہو ہیں سرخ ہے رخ مثل آفتاب
اس ہاتھ میں سپر ہے ادھر تیغ برق تاب
تسمہ گلے میں پہلوئے اقدس میں مشک آب
بیٹھے ہیں ضعف میں بھی فرس پر تنے ہوئے
جاتے ہیں سوئے خلد بہشتی بنے ہوئے

حسرت تھی پہنچوں لے کے میں تا خیمہ گاہ مشک
ہردم دعا تھی حفظ میں رکھ یا الٰہ مشک
کس کس طرح بچاتا تھا وہ دیں پناہ مشک
سینہ تھا گاہ مشک سکینہؑ پہ گاه مشک
زد سے بچے سمٹ کے جو رہوار مڑ گیا
آیا جو سن سے تیر کوئی رنگ اڑ گیا

فرماتے تھے یہ منھ کو پھرا کر سوے نجف
بابا گھرا ہے ظالموں میں آپ کا خلف
خادم کو راہ اب نہیں ملتی کسی طرف
بے آب دختر شہؐ والا نہ ہو تلف
ہے غیر حال پیاس سے اس نور عین کا
اس مشک کو بچائیے صدقہ حسینؑ کا

بلوے میں یاں تک آئے اڑاتے ہوئے فرس
خیمہ کا شاہ کے نظر آنے لگا کلس
بخشا تھا دست و تیغ کو کیا کبریا نے جس
چلتا تھا وار جب تو نہ بجتے تھے سو میں دس
بحر ستم میں موج پہ موج آتی جاتی تھی
ہردم کمک کو فوج پہ فوج آتی جاتی تھی

مہلت جو ایک دم کی بھی خانہ خراب دیں
سب فوج کو شکست یہ عالی جناب دیں
کس کس کو ایک تیغ دو دم سے جواب دیں
دشمن وہ ہیں کہ ذبح کریں اور نہ آب دیں
سب کو یہ آرزو ہے کہ بیکس حسینؑ ہو
عباسؑ کا لہو نظر آئے تو چین ہو

بڑھ کر قریب آ گئے بھاگے ہوئے شریر
دو سمت سے سنانیں چلیں دوطرف سے تیر
اک تشنہ کام پر جو ہوا نزغۂ کثیر
زخمی ہوا علیؑ ولی کا مہِ منیر
سینہ تمام تیروں سے غربال ہو گیا
چھٹیوں سے خوں کے سبز علم لال ہو گیا

ناگہ عقب سے تیغ چلی دوش پاک پر
ہمراہ تیغ ہاتھ گرا کٹ کے خاک پر
صدمہ ہوا جری کے دل دردناک پر
تلوار چل گئی جگر چاک چاک پر
دو کام ایک ہاتھ عجب دکھ ہے جان کو
اب مشک کو سنبھالیں کہ روکیں نشان کو

پھر دوش پر کسی نے کیا وار ہے غضب
بایاں بھی ہاتھ ہو گیا بیکار ہے غضب
تھمنا ہے اب سمند پہ دشوار ہے غضب
پہلو وہ اور وہ نیزۂ خونخوار ہے غضب
لو خاتمہ ہے مشک پہ بھی تیر چل گیا
جھک کر کہا کہ ہائے کلیجہ نکل گیا

جھکنے میں پاؤں سے جو الگ ہو گئی رکاب
بس سر کے بل زمیں پہ گرے مثل آفتاب
اٹھ اٹھ کے یوں تڑپتا تھا فرزند بوتراب
جس طرح زخمی شیر کو ہوتا ہے اضطراب
صدمہ یہ مشک چھد گئی بازو جدا ہوئے
غصہ یہ تھا کہ ہائے غضب ہاتھ کیا ہوئے

آنکھیں لہو تھیں غصے سے بیتاب تھا جگر
گردن کبھی ادھر کو پھرائی کبھی اُدھر
دیکھا کبھی علم کبھی کی تیغ پر نظر
لڑنے کو دل تڑپتا تھا کچھ بس نہ تھا مگر
طاقت جواب دے چکی تھی اٹھ نہ سکتے تھے
ہر بار سر کو خاک پہ دے دے پٹکتے تھے

ناگاہ سر پہ گرز لگا جسم پر خدنگ
غش آ گیا کبود ہوا روئے لالہ رنگ
خوش ہو کے اہل شام پکارے یہ بے درنگ
لے ابن سعد فتح ہوئی معرکہ کی جنگ
بیکس ہوئے حسینؑ برادر بچھڑ گیا
لے آج خانۂ شہ مرداں اجڑ گیا

ناگاه غل ہوا کہ شہ مشرقین آئے
یا سر برہنہ فاتح بدر و حنین آئے
کیونکر جوان بھائی کے ماتم میں چین آئے
غصے میں ذوالفقار کو تو لے حسینؑ آئے
بیتاب ہے دلیر الم میں دلیر کے
بھاگو کہ شیر آتا ہے لاشے پہ شیر کے

اتنے میں لی جھپٹ کے ترائی حسینؑ نے
دیکھی لٹی علیؑ کی کمائی حسینؑ نے
لاشے سے بو جو بھائی کی پائی حسینؑ نے
گر کر بچھاڑ خاک پہ کھائی حسینؑ نے
ٹوٹا تھا آسمانِ الم تشنہ کام تھے
اکبرؑ نہ ہوں تو سبط پیمبر تمام تھے

لاشے کے پاس آئے جو سلطان بحر و بر
اکبرؑ نے شہ کے زانو پہ رکھا چچا کا سر
کی عرض میہمان ہیں علمدار نامور
چلائے شاہ دیں کہ چلے ہم کو چھوڑ کر
مرتا ہے فاطمہ کا پسر منھ سے بولیے
بھیا سکینہؑ ساتھ ہیں آنکھیں تو کھولیے

صدمے نے ہچکیوں کی نہ دی مہلت کلام
پر چشم نیم وا سے نظر کی سوئے امام
تن سے چلی جو روح تو کانپا بدن تمام
زانوئے شاہِ دیں پہ سفر کر گیا غلام
پایا مقام نیک نہ دنیائے زشت کو
بتیسویں برس میں بسایا بہشت کو

حضرت پکارے ہائے علمدار مر گیا
اکبرؑ ہمارا جعفر طیار مر گیا
غمخوار دوست دار مددگار مر گیا
جرار بردبار نکو کار مر گیا
نے موت کو ہے پاس ہمارا نہ گور کو
ٹوٹی کمر کو روئیں کہ بازو کے زور کو

ناگہ صدا یہ آئی کہ یا شاہ بحر و بر
گھر سے نکل چکی ہے سکینہؑ برہنہ سر
مچلے ہوئے ہیں دیر سے عباسؑ کے پسر
دونوں کو ضد یہی ہے کہ جائیں گے نہر پر
یہ نیمچے لیے ہوئے جانوں پہ کھیلے ہیں
کہتے ہیں چھوڑو ہاتھ کہ بابا اکیلے ہیں

اکبرؑ نے عرض کی کہ چلیں شاہ بحر و بر
اب آل مصطفے کی ہے بے پردہ گی کا ڈر
آئے تو مارے جائیں گے عباسؑ کے پسر
چھوڑو خدا یہ لاشہ عباسؑ نامور
میت نہ اٹھ سکے گی جسد پاش پاش ہے
بس اب نشان و مشک بہشتی کی لاش ہے

مقتل سے روتے پیٹتے گھر میں حسینؑ آئے
بیٹھی ہوئی تھیں بی بیاں ماتم کی صف بچھائے
خوں میں بھرا ہوا علیؑ اکبرؑ علم جو لائے
اک غل ہوا کہ مر گئے عباسؑ ہائے ہائے
سر کھولنے کو زوجۂ عباسؑ ہٹ گئی
منھ پیٹ کر علم سے سکینہؑ لپٹ گئی

سب مل کے اس نشاں کو جو لے آئیں بی بیاں
پُرسے کا شور ہونے لگا درد کا بیاں
چلّاتی تھی یہ زوجۂ عباسؑ نوجواں
صاحب علم کو چھوڑ کے تم چل بسے کہاں
گرمی جو تھی ہوا تمھیں بھائی فرات کی
اب تم ہو اور سرد ترائی فرات کی

پہلو میں میری قبر کی بھی جا ہے یا نہیں
وارث نہ ہو تو زیست کا پھر کچھ مزہ نہیں
جیتی رہی میں صاحب مہر و وفا نہیں
وہ رانڈ ہوں کہ جس کا کوئی آسرا نہیں
حوریں ہوں اور بہشت کے پھولوں کی باس ہو
میری بھی قبر آپ کی تربت کے پاس ہو

اے شاہ کے غلام بلا لے کنیز کو
اے بازوئے امام بلا لے کنیز کو
ہوتا ہے دن تمام بلا لے کنیز کو
دنیا سے قبل شام بلا لے کنیز کو
صورت رہے جہان میں اس اتفاق کی
ہے یہ دعا کہ رات نہ دیکھوں فراق کی

صاحب تو جان دیکے ہر اک غم سے چھٹ گئے
صدموں سے مطمئن ہوئے ماتم سے چھٹ گئے
ماں سے چھٹے امام دو عالم سے چھٹ گئے
ہم تم سے آج چھٹ گئے تم ہم سے چھٹ گئے
حرمت اب اس کنیز کی صاحب کے ہاتھ ہے
کیونکر نباہ ہوگا کہ بچوں کا ساتھ ہے

کیوں مر گئی نہ آپ کے آگے میں ہائے ہائے
بس اب یہی ہے رانڈ کا جینا کہ موت آئے
صاحب کنیزوں کا تڑپنا کسے دکھائے
دیدار وقت مرگ بھی ہم دیکھنے نہ پائے
شانوں سے ہاتھ کٹ گئے صدمے گذر گئے
تنہا تڑپ تڑپ کے ترائی میں مر گئے

گردن پھرا کے دیکھتے ہوگے اِدھر اُدھر
ہوتی جو میں تو بیٹھتی زانو پہ رکھ کے سر
کہہ جاتے گر نہ یہ کہ نہ آنا قریب در
چہرے پہ خاک مل کے نکلتی میں نوحہ گر
دریا کا قبل مرگ کنارا نہ چھوڑتی
چھٹ جاتے سب پہ ساتھ تمہارا نہ چھوڑتی

صاحب تمھیں قسم ہے سکینہ کے پیار کی
تربت بناتے جائیے اس سوگوار کی
بس موت اب دوا ہے دل بیقرار کی
پہلو میں کیا جگہ نہیں میرے مزار کی
سردار پا شکستوں سے منھ موڑتے نہیں
برسوں سے ہو جو ساتھ اُسے چھوڑتے نہیں

بے قبر امن کی نہیں ملنے کی جا مجھے
پردے میں اب زمیں کے چھپائے خدا مجھے
سب بی بیاں جہاں کی کہیں باوفا مجھے
اے دوست اپنا جذب محبت دکھا مجھے
غل ہو یہ قیدیوں میں نہ وہ پھر کے گھر گئی
شوہر کے ساتھ زوجہ عباسؑ کے مر گئی

بھاوج کے پاس آ کے یہ بولے امام دیں
بس اب خدا کو یاد کراے بیکس و حزیں
قدموں پہ سر رکھ کے پکاری وہ مہ جبیں
صدقے کنیز اے پسر ختم مرسلیں
یکساں ہے سب کے حال پہ شفقت امام کی
کیا وجہ ہے کہ لاش نہ لائے غلام کی

چھاتی پہ ہاتھ مار کے بولا علیؑ کا لال
وہ آپ منع کر گئے تھے وقت انتقال
کیونکر کہوں میں لاش کا بھائی کے تھا جو حال
سر چار پارہ ہاتھ جدا جسم پائمال
چھوڑا اسی طرح جسد پاش پاش کو
چھاتی سے بھی لگا نہ سکا اس کی لاش کو

میں اے انیسؔ بس نہ سنے تھے کبھی یہ بین
برپا ہے بزم ماتم سرور میں شور و شین
میں ایک کیا نہیں کسی مومن کے دلکو چین
کیجئے مدد ان اپنے غلاموں کی یا حسینؑ
عسرت ہو دور خلق میں رنج و الم نہ ہو
جز ماتم حضور کوئی اور غم نہ ہو

