MarsiyaeMarsiya
www.emarsiya.com

جلد دوم
مرثیۂ میر انیس


فخر ملک و اشرف آدم ہے محمدؐ
اکلیل سر عرش معظم ہے محمدؐ
حقا کہ خداوندِ دو عالم ہے محمدؐ
آخر ہے مگر سب سے مقدم ہے محمدؐ
ایسا کوئی محرم نہیں اسرار احد کا
حال اس سے ہے پوشیدہ ازل کا نہ ابد کا

مختار زمیں باعث افلاک نبیؐ ہے
والا گہر قلزم لولاک نبیؐ ہے
مصباح حریم حرم پاک نبیؐ ہے
شيرازہ مجموعہ ادراک نبیؐ ہے
عالم میں وہ آیا تھا پہ دل سوئے خدا تھا
حق اس کا رضا جو وہ رضا جوئے خدا تھا

آدم ہے وجود شہ لولاک سے آدم
عالم سب اسی شاہ کی ہستی سے ہے عالم
سر رشتہ مہر اس کا اگر ہوتا نہ محکم
تو ہوتے نہ اضداد عناصر کبھی باہم
کیا کیا کہوں کیا کیا ہے عنایات محمدؐ
ہے باعث ایجاد جہاں ذات محمدؐ

وه پیشرو خیل رسولان سلف ہے
آدم کو اسی نور الہی سے شرف ہے
یہ درِّ یتیم اور وہ پاکیزہ صدف ہے
کرتا ہے پدر فخر زہے شان خلف ہے
پیمبرؐ برحق کی ہو کیا نعت کسی سے
خالق کو مباہات ہے ایجاد نبیؐ سے

جز ذات خدا سب پہ محمدؐ کے ہیں احساں
اس شاہ کے ہیں خوان کرم پر سبھی مہماں
وہ اصل ہے اور فرع ہے سب عالم امکاں
تھا خلق دو عالم سے وہی مقصد یزداں
باطن میں بھی فیض اس کا ہے ظاہر بھی وہی ہے
اول بھی سمبھوں سے وہی آخر بھی وہی ہے

معراج سے جو اس کو ملا رتبہ اعلا
یہ رتبہ کسی اور پیمبرؐ نے نہ پایا
اللہ سے جو قرب محمدؐ تھا کہوں کیا
قوسین کا ہے فرق جہاں رتبۂ ادنیٰ
جبریلؑ امیں کو بھی نہ واں دخل کی جا تھی
یا احمدؐ مختار تھے یا ذات خدا تھی

اللہ نے دی تھی اسے کونین کی شاہی
اُمی تھے پہ تھا دل میں بھرا راز الٰہی
دی سنگ نے اُس شہ کی رسالت پہ گواہی
اشجار بھی اعجاز سے اس کے ہوئے راہی
دی مردوں کو جاں سبز کیا خشک شجر کو
دو کر دیا انگلی کے اشارے سے قمر کو

بے سایہ جو مشہور وہ سلطان عرب ہے
پیش عقلا وجہ یہ ہے اور یہ سبب ہے
ہے کون عدیل اُس کا کہ وہ سایہ رب ہے
دنیا میں کسی سائے کا سایہ کہو کب ہے
ہے دوسری یہ وجہ کہ وہ جان جہاں تھا
بے سایہ ہے یہ جاں کی طرح سایہ کہاں تھا

پہلے کیا اللہ نے جس چیز کو پیدا
لکھا ہے کہ وہ نور جناب نبویؐ تھا
دس سو برس اس دن سے وہ نورِ شہ والا
استاده رہا روبروئے خالق یکتا
گہہ حمد و ثنا گہہ صفت قدرت حق تھی
اس نور پہ ہردم نظر رحمت حق تھی

اس نور سے فرماتا تھا یہ حضرت معبود
ہے خلق سے تو میری مراد اور مرا مقصود
عزت کی قسم اپنی جو تو ہوتا نہ موجود
تو رہتی بنا عالم ایجاد کی نابود
پیدا کبھی کرتا نہ زمیں کو نہ فلک کو
دوزخ کو، نہ جنت کو، نہ آدم، نہ ملک کو

جو تیرا محب ہے ہمیں اُس سے ہے محبت
جو تیرا عدو ہے ہمیں اس سے ہے عداوت
دی ہم نے تجھے سارے رسولوں سے فضیلت
ہر ایک کی اُمت سے ہے بہتر تری اُمت
نائب کسی مرسل کا نہیں تیرے وصی سا
بیٹی تجھے دی فاطمہ سی خویش علیؑ سا

سبطین وہ بخشے تجھے جو ہم کو ہیں پیارے
ہم ان کے رضا جو وہ رضا جو ہیں ہمارے
ہیں عرش معلیٰ کے وہ تابندہ ستارے
بخشائیں گے امت کے ترے جرم وہ سارے
جو مرتبے تیرے ہیں وہ اوروں کے کہاں ہیں
وہ ختم رسل ہیں وہ شفیع دو جہاں ہیں

اک بار یہ سن کر سخن خالق اکرم
سجدے کے لیے جھک گیا وہ نورِ مجسم
بالا کیا سجدے سے سر پاک کو جس دم
پیشانی سے تب نور کے قطرے گرے پیہم
اس نور کے قطروں سے پیمبر ہوئے پیدا
در یائے نبوت سے یہ گوہر ہوئے پیدا

ان سب سے جناب احدی نے یہ ندا کی
پہچانتے ہو منزلت و قدر کو میری
پہلے سبھوں سے نور محمد نے صدا دی
لاریب ہے تو خالق و معبود حقیقی
سجدہ تجھے واجب ہے کہ تجھ سا نہیں کوئی
تو رب ہے ہمارا ترا ہمتا نہیں کوئی

تب کرسی و لوح و قلم و عرش معلا
نجم و مہ و مہر و ملک و گنبد خضرا
شام و سحر و ظلمت و ضو جنت و دنیا
اللہ نے سب نورِ نبی سے کئے پیدا
حق یہ ہے کہ باعث ہے وہ عالم کی نبا کا
کیا رتبہ ہے کیا فیض ہے محبوبؐ خدا کا

اس نور کو دو حصے کیا حق نے برابر
اور پھر کیے ہر حصے کے دو حصے مکرر
دو ٹکڑوں سے مخلوق ہوئے احمد و حیدر
پیدا ہوئے دو حصوں سے سبطین پیمبرؐ
زہراؑ کو پھر اس نور سے تنہا کیا پیدا
یوں پنجتن پاک کا نقشہ کیا پیدا

انساں سے بھلا ہو سکے ایسوں کی ثنا کد
اک نور محمدؐ سے ہیں یہ تا بہ محمدؐ
واللہ علی سے ہیں علی تک سبھی امجد
۔۔۔۔۔ ایک کے ایک ان میں سے ہے صاحب مسند
سمجھے نہ کوئی یہ کہ محمدؐ سے جدا ہیں
اک سیب کے ٹکڑے میں یہ سب نورِ خدا ہیں

آدم کو کیا فوجِ ملائک نے جو سجدا
یہ نورِ محمد کا فقط پاس ادب تھا
ہے یوسف یعقوب کے جو حسن کا شہرا
تھا واں بھی فقط نور محمدؐ ہی کا جلوا
اک صاعقہ گرتے ہوئے جو دور سے دیکھا
موسیٰ نے اسی نور کو تھا طور سے دیکھا

یہ ظلم ہوا کون سے مرسل کے حرم پر
گھر جل گیا چھینا گیا کس کا زر و زیور
اور کس کی نواسی پھری بلوے میں کھلے سر
تا شام گئی راہ میں بے مقنعہ و چادر
اس پر بھی رہائی نہ ملی رنج و محن سے
گردن کو جو کھولا تو بندھے ہاتھ رسن سے

بیٹی کو کہو کونسے مرسل کی ستایا
کس کے شکم پاک پہ دروازہ گرایا
داماد کا حق کون سے مرسل کے مٹایا
گردن میں رسن باندھ کے کس کو ہے پھرایا
مقتول کہو! کس کا نواسا ہوا سَم سے
کس پیاسے کا کاٹا ہے گلا تیغ ستم سے

اللہ نے رتبے تو محمدؐ کو یہ بخشے
ہیں سارے رسولوں سے زیادہ شرف ان کے
ہر چند کہ سب موردِ آفات و بلا تھے
پر ایسے مصائب بھی کسی نے نہیں دیکھے
کیا کیا نہ دیے رنج انھیں اہلِ جفا نے
آرام نہ پایا کبھی محبوبؐ خدا نے

حق یہ ہے کہ ہوتی ہے جسے حق سے محبت
سہتے ہیں وہ درد و الم و رنج و مصیبت
نیکوں کے لئے خلق میں کیا کیا ہے اذیت
منہ پر ہے کھلا ان کے درِ محنت و حسرت
خاصان خدا ممتحن جور و جفا ہیں
ارباب ولا جو ہیں وہ پابند بلا ہیں

پہلے تو مصیبت یہ ہے شاہ دوسرا کی
تھے بطن میں مادر کے کہ والد نے قضا کی
جس دم چھ برس کے ہوئے قدرت سے خدا کی
مادر نے بھی لی راه گلستان بقا کی
دو صدمے ہوئے دُرِّ یتیمی کے جگر پر
دادا کے سوا کوئی نہ باقی رہا سر پر

بن باپ کے فرزند کا تھا پالنا مشکل
دادا رہا ہر امر میں پوتے کا مکفل
جب آٹھ برس کا ہوا وہ سرور عادل
دادا کو بھی در پیش ہوئی گور کی منزل
پھر راحت و آرام کی صورت کہو کیا تھی
تنہائی کی آفت تھی یتیمی کی بلا تھی

جز ذات خدا کوئی نہ تھا یار و مددگار
مادر نہ تھی جو چھاتی سے لپٹا کے کرے پیار
بابا کا تو دیکھا بھی نہ تھا آپ نے دیدار
رو دیتے تھے دادا کے لئے دن میں کئی بار
بیکس پہ عجب حادثہ طفلی میں پڑا تھا
آنسو بھی کوئی پوچھنے والا نہ رہا تھا

وہ صغر سن اور آہ وہ تنہائی کی آفت
تھا اک دل نازک پر وفور غم و محنت
کفار سے رہتا تھا زبس خوف اذیت
چھپ چھپ کے کیا کرتے تھے خالق کی عبادت
مظلوم کی طاعت کی ثنا کرتے تھے قدسی
احمدؑ کی یتیمی پہ بکا کر تے تھے قدسی

کرتا تھا فرشتوں کو ندا خالق اکبر
مجوب مرا گرچہ ہے بے والد و مادر
بر آن حفاظت کے لئے میں تو ہوں سر پر
بھیجو صلوات اور سلام اس پر مکرر
حاجت ہے محمدؐ کو نہ مادر نہ پدر کی
ہوتی ہے یتیمی سے فزوں قدر گہر کی

خالق کو یہ توقیر تھی جس شاہ کی منظور
چالیس برس ان کو ستاتے رہے مقہور
جب حق نے کیا دعوتِ اسلام پہ مامور
بس دشمن جاں ہو گئے سب کافر و مغرور
راحت نہ ملی باد شہِ جن و بشر کو
ہر اک نے کیا قتل محمدؐ پہ کمر کو

جن لوگوں سے فرماتے تھے یہ احمد مختار
اے قوم نہ اصنام کو سجدہ کرو زنہار
جز حق کے نہیں کوئی پرستش کا سزاوار
قائل ہو خدا کے کلمہ کا کرو اقرار
وہ کہتے تھے ساحر ہے جواب اس کا نہ دو تم
کذاب ہے کاذب کی نصیحت نہ سنو تم

تھا خار کوئی راہ میں اس گل کے بچھاتا
ہو اور سنگ دلی سے کوئی پتھر تھا لگاتا
دانائے زماں کو کوئی دیوانہ بناتا
اس چاند پہ کو ٹھے سے کوئی خاک گراتا
پُرخوں نظر آتا تھا سر و روئے مبارک
بھر جاتے تھے سب خاک میں گیسوئے مبارک

کفار قریش آپ کے تھے در پئے ایذا
دو بار بہم ہو کے سبھوں نے کیا نرغا
گردن میں ردا ڈال کے اس زور سے کھینچا
جو صدمے سے دم گھٹ گیا محبوب خدا کا
یاں تک تو عداوت تھی ابوجہل لعیں کو
مجروح کیا سنگ سے حضرت کی جبیں کو

تنگ آن کے اس شاہ نے کی کعبہ سے ہجرت
تو بھی نہ ملی ہاتھ سے ملعونوں کے راحت
ہشتاد و سہ بار اُنسے لڑے اہل شقاوت
منظور تھا کر دیجئے گل شمع رسالت
ہے دینوں نے کی سخت بدی شاہ امم سے
توڑا درِ دندان نبی سنگ ستم سے

جس شمع کی ہو روشنی اللہ کو منظور
ہوتا ہے فروغ اس کا زمانے سے کہیں دور
جوں جوں ہوئے جو یاے رواں اُن کے وہ مقہور
ہوتا گیا خورشید ہدایت کا فزوں ......
پانی جو دیا آب دم تیغ علیؑ نے
سرسبز کیا گلشن اسلام نبیؐ نے

جس وقت ہوا کفر و ضلالت سے جہاں پاک
اور دور ہوا گلشن دیں سے خس و خاشاک
رونے کی ہے جا سینے میں ہوتا ہے جگر چاک
بیمار مدینے میں ہوئے سید لولاک
اک بار خزاں آ گئی ہستی کے چمن میں
طاقت نہ رہی بیٹھنے اٹھنے کی بدن میں

تھی شدت تپ دم بہ دم اور ضعف تھا طاری
تھے فاطمہ کے حال پہ اشک آنکھوں سے جاری
چھاتی سے لگا بیٹی کو باگریہ و زاری
فرماتے تھے میں تجھ پر فدا اے مری پیاری
اٹھنا مرا دنیا سے ترے حق میں ستم ہے
دشمن تجھے دکھ دیں گے جو غم ہے تو یہ غم ہے

حیدر کو کبھی دیکھ کے پاس اپنے بلاتے
کس پیار سے داماد کو چھاتی سے لگاتے
پہلو میں کبھی دونوں نواسوں کو بٹھاتے
کچھ سوچ کے منھ چومتے اور اشک بہاتے
فرماتے تھے دونوں پہ فدا جان محمدؐ
پژمردہ ابھی سے ہیں یہ ریحان محمدؐ

افسوس میرے بعد ستم ہوئے گا اِن پر
ہیہات مصیبت میں پڑیں گے مرے دلبر
مظلوم پہ کچھ رحم نہ کھائیں گے ستم گر
آرام جہاں میں نہ ملے گا انھیں دم بھر
ناچار انھیں چھوڑتا ہوں امت بد میں
ان کے لئے تڑپے گی مری روح لحد میں

چھاتی پہ انھیں کون سلاوے گا مرے بعد
کاندھے پہ انھیں کون چڑھاوے گا مرے بعد
کون ان کے بھلا ناز اوٹھاوے گا مرے بعد
روویں گے پہ چین ان کو نہ آوے گا مرے بعد
ماں باپ کو تو ہوش نہ ہوگا مرے غم میں
کون ان کی خبر لیوے گا اس درد و الم میں

یہ کہتے تھے اور تھی مرض الموت کی شدت
تھی بستر آزار سے اٹھنے کی نہ طاقت
فرمایا ہوئی گھر میں جو اصحاب کی کثرت
نزدیک ہے اب دار فنا سے مری رحلت
اندیشے کی جاگہ ہے یہ عبرت کا محل ہے
جو زندہ ہے اک دن اسے درپیش اجل ہے

تم سے یہ وصیت ہے کہ حق سے نہ گذرنا
جو سنت و واجب ہو خلاف اس کے نہ کرنا
ہردم غضب و حضرت معبود سے ڈرنا
زنہار قدم راه ضلالت میں نہ دھرنا
والله فوائد ہیں بڑے حق کی رضا میں
مرتد ہے کرے گا جو خلل حکم خدا میں

تم پاس ہوں میں چھوڑتا دو امر عظیم اب
قرآن ہے اور عترت اظہار مری سب
ناجی ہے وہ ان دونوں سے رکھے گا جو مطلب
جو ہوگا خلاف ان سے نہ بخشے گا اسے رب
ان میں سے ہر اک صحبت ایماں کا ورق ہے
تابع رہو ان کے یہ رضا مندیٔ حق ہے

واللہ اگر ان کی رضامندی ہے درکار
تم ان سے خصومت نہ کبھی کیجو خبردار
آزار مجھے دو گے جو دو گے انھیں آزار
دونوں یہ جدا مجھ سے نہیں ہوویں گے زنہار
میں ساتھ تمھارے ہوں جو ساتھ ان کے رہو گے
مجھ سے اسی تقریب سے کوثر پہ ملو گے

پھر یوں کہا حیدرؑ کی طرف کر کے اشارا
عاشق ہوں میں اس کا کہ خدا کا ہے یہ پیارا
واللہ مرے بعد یہ رہبر ہے تمھارا
رنج اس کو کوئی دے یہ نہیں مجھ کو گوارا
سمجھے نہ وصی جو اسے باعث ہے وہ شر کا
مختار ہے یہ احمدؐ مختار کے گھر کا

بھائی بھی یہ میرا ہے وصی بھی ہے یہ میرا
اک نور سے میں اور یہ ہوا خلق میں پیدا
جو دَین ہے مجھ پر یہ ادا اس کو کرے گا
جو وعدے ہیں میرے یہ کرے گا انھیں ایفا
یہ واقف گنجینۂ اسرار نہاں ہے
یہ حجت حق ہے یہ امام دو جہاں ہے

جو دوست ہے اس کا وہ مرا دوست ہے والله
دشمن ہے جو اس کا مرا دشمن ہے وہ گمراہ
رتبے سے علیؑ کے میں تمھیں کرتا ہوں آگاہ
جو اس سے بغی ہووے گا کافر ہے وہ بدخواہ
جس کو کہ یقیں اس کی امامت کا نہیں ہے
قائل وہ محمدؐ کی رسالت کا نہیں ہے

جو حکم علیؑ کا ہے وہی حکم خدا ہے
نہی اس کی جو ہے نہی رسولؐ دوسرا ہے
جو کام یہ کرتا ہے مناسب ہے بجا ہے
ناحق کوئی حق اس کا جو چھینے تو خطا ہے
میں دشمن حیدرؑ پہ رعایت نہ کروں گا
محشر میں کبھی اس کی شفاعت نہ کروں گا

یہ وہ ہے رہا راہ خدا میں جو مجاہد
یہ سابق الایماں ہے، یہ ہے عابد و زاہد
پیدا ہوا جب خلق میں اس کا ہوں میں شاہد
سجدہ نہ کیا اور کو جز خالق واحد
اک عشق ازل سے ہے اسے ذات خدا سے
ہم نام خدا ہے یہ عنایات خدا ہے

بیشک حق و باطل کو جدا اس نے کیا ہے
کعبے میں قدم مہر نبوت پہ دھرا ہے
یہ صاحب لولاک کے کاندھے پہ چڑھا ہے
خالق نے اسے رتبہ معراج دیا ہے
یہ جرم گنہگاروں کا بخشائے گا رب سے
ہوگی مری امت کی نجات اس کے سبب سے

زوجہ اسے زہراؑ سی ہے خالق نے عطا کی
وہ میرا کلیجہ ہے تو یہ جان ہے میری
ہے گو کہ وہ مخدومہ عالم مری بیٹی
میں کرتا ہوں تعظیم یہ اس کی ہے بزرگی
اس نور نظر پر یہ مرے حق کا کرم ہے
باخط جلی عرش پہ نام اس کا رقم ہے

والله ستانا میری بیٹی کا زبوں ہے
وہ مریم و حوا سے بھی رتبے میں فزوں ہے
تسلیم کو اس کی فلک پیر نگوں ہے
وہ پارۂ تن ہے، مرا اور یہ مرا خوں ہے
جو بعد مرے نیک سلوک اس سے کرے گا
میں قبر میں آؤں گا وہ جس روز مرے گا

شاد اس کو کیا جس نے مجھے اس نے کیا شاد
بیداد ہوئی اس پہ تو مجھ پر ہوئی بیداد
سمجھاتا ہوں حجت سے اسے دل سے رکھو یاد
برباد ہوا میں جو ہوئی فاطمہؑ برباد
جس شخص سے زہراؑ کا نہ کچھ اور چلے گا
وہ تا بہ ابد آتش دوزخ میں جلے گا

تم سب میری بیٹی کی تو عزت سے ہو آگاہ
وہ فاقہ کش و بے کس و مظلوم ہے واللہ
زوج اس کا ہے اقلیم امامت کا شہنشاہ
پر دولت دنیا سے ہے ان دونوں کو اکراہ
جز حق کے کسی سے نہیں کچھ کہتے ہیں دونوں
اک بوریے پہ فاقہ سے سو رہتے ہیں دونوں

بچوں کا ہے ساتھ اور بضاعت ہے بہت کم
مایہ نہیں کچھ گھر میں خدا اس کا ہے محرم
خالق کی عبادت میں گذرتا ہے ہر اک دم
آزدقۂ زهرا کو نہ چھینے کوئی اظلم
ہر چند کہ حاصل جو فدک کا ہے وہ کیا ہے
پر اس کو بہت ہے کہ وہ خالق نے دیا ہے

بیٹے ہیں جو اس کے وہ مرے لخت جگر ہیں
دونوں فلک عز و شرافت کے قمر ہیں
بحرین ہیں زہراؑ و علیؑ اور وہ گہر ہیں
اللہ کے پیارے ہیں محمدؐ کے پسر ہیں
ناخوش کیا خالق کو اگر ان پہ جفا کی
کیجو نہ خیانت یہ امانت ہیں خدا کی

سن سُن کے یہ کہنے لگے اصحاب موافق
فرماتے ہیں وہ آپ جو ہے مرضی خالق
کس پر نہیں روشن شرف مصحف ناطق
ان باتوں سے جل جل کے ہوئے خاک منافق
موذی تھے عداوت سے نہ باز آتے تھے ظالم
جوں مار سیہ طیش سے بل کھاتے تھے ظالم

حال ان کا نظر آیا جو سلطان امم کو
فرمایا کہ لے آؤ دوات اور قلم کو
تحریر تمھارے لئے کچھ کرنا ہے ہم کو
تا راهِ ضلالت سے رکھو باز قدم کو
واللہ عمل گر مرے لکھنے پہ کرو گے
پھر حشر تلک تم کبھی گمراہ نہ ہوگے

اک شخص چلا لینے دوات اور قلم جب
کہنے لگا از راہ عداوت یہ کوئی تب
پھر آ ہمیں تحریر نبیؐ سے نہیں مطلب
قرآن ہی کافی ہے ہمارے لئے بس اب
کہتا ہو جہ ہذیاں اسے کب ہوش و خرد ہے
اس وقت کی تقریر نہ تحریر سند ہے

تکرار سے ان سب کی جو اک غل ہوا برپا
ایس صدمے سے محبوب الہی کو غش آیا
کیا ظلم ہے کیا بہتر ہے وا حسرت د دردا
تحریر وصیت کے بھی مانع ہوئے اعدا
کہنا ہذیاں کا کلمہ حق میں نبیؐ کے
محبوبؐ خدا سے یہ سخن بے ادبی کے

اے مومنو انصاف کی جا ہے وہ پیمبرؐ
جس کے لئے قرآن میں کہے خالق اکبر
جو کچھ ہے کلام اس کا نہیں وحی سے باہر
ہذیاں کہے اس شخص کے حق میں وہ ستمگر
کونین میں لعن اس پہ نہ کیوں حشر تلک ہو
کافر ہے وہ خود کفر میں اس کے جسے شک ہو

اصحاب سے فرمایا کہ اٹھ جاؤ بس اس دم
وہ سن چکا تم سے مجھے جس بات کا تھا غم
سب اٹھ کے گھر اپنے گئے صحبت ہوئی برہم
رویا کئے تا دیر شہنشاہ دو عالم
فرمائے سخن صبر کے حیدر کو بلا کے
زہراؑ کو بہت پیار کیا چھاتی سے لگا کے

اس دن سے ہوئی اور فزوں شدت آزار
زہراؑ کبھی روتی تھیں کبھی حیدر کرار
جبریلؑ امیں نے یہ کہا آن کے اک بار
خالق نے خبر پوچھی ہے یا احمدؐ مختار
ہر چند عیاں اس پہ ہر اک رازِ نہاں ہے
تم پر مگر الطاف خدائے دو جہاں ہے

پو چھا ہے کہ کس طرح سے ہیں آپ کو پاتے
کیا حال ہے جو سر نہیں تکیے سے اٹھاتے
حضرت نے کہا غش پہ غش ہیں متصل آتے
الطاف خدا کے ہیں بیاں کب کئے جاتے
ایذائے مرض سے نہیں گھبراتا ہوں جبریل!
پر آپ کو مغموم بہت پاتا ہوں جبریل!

آ کر یہ صدا دی ملک الموت نے اس دم
دو اذن مجھے آنے کا اے سید اکرم!
جبریلؑ نے کی عرض یہ بادیدۂ پُرنم
یہ قابض ارواح ہے اے قبلہ عالم
اس نے کبھی رخصت نہیں مانگی ہے کسی سے
ہے اذن طلب حکم جناب احدی سے

بعد آپ کے یہ آج سے لے تا بہ قیامت
آنے کی کسی شخص سے مانگے گا نہ رخصت
یاں اس کو بلا لوں میں جو دیں آپ اجازت
جبریلؑ سے کہنے لگے اس وقت یہ حضرت
آنے دو اسے صابر و شاکر ہے محمدؐ
خالق نے بلایا ہے تو حاضر ہے محمدؐ

یہ سن کے اسے روح امیں نے جو بلایا
تب پاس محمدؐ کے وہ با صد ادب آیا
تسلیم بجا لا کے سخن لب پہ یہ لایا
خادم نے شرف آکے قدم بوسی سے پایا
یہ آپ کا اعلیٰ ہے مقام اے شہ والا
فرمایا ہے خالق نے سلام اے شہ والا

فرمایا کہ گر ہو مرے محبوب کی مرضی
تو جسم سے تو روح جدا کیجیو اس کی
راضی نہ محمدؐ ہو تو پھر آئیو جلدی
جو اس کی خوشی ہو وہی خوشنودی ہے اپنی
وہ کیجیو جو حکم رسول مدنی ہو
محبوب کی میرے نہ کہیں دل شکنی ہو

فرمانے لگے اس سے یہ تب سید ابرار
بندے پہ ہے کیا کیا کرم ایزد غفار
جان و تن احمد کا ہے وہ مالک و مختار
ہر حال میں خالق کی خوشی ہے مجھے درکار
کر قبض مری روح کو مرنے سے خوشی ہوں
مشتاق ملاقات جناب احدی ہوں

جب یہ ملک الموت سے فرما چکے حضرت
زہراؑ کو بلا چھاتی لگایا بصد الفت
رو کر کہا اے فاطمہ ہم ہوتے ہیں رخصت
سر پیٹ کے رونے لگی خاتون قیامت
زہرا کو کبھی دیکھتے تھے گا ہ علی کو
تر ریش تھی اشکوں سے یہ رقت تھی نبی کو

پھر ہاتھ میں حیدر کے دیا فاطمہ کا ہاتھ
فرمایا امانت ہے خدا کی یہ خوش اوقات
تازیست یہ ماتم میں مرے روئے گی دن رات
زہراؑ سے کوئی دل شکنی کی نہ کرے بات
مہماں ہے یہ اس پر الم و غم ہے جہاں میں
واللہ حیات اس کی بہت کم ہے جہاں میں

پھر شبّرؑ و شبیرؑ کو پاس اپنے بلایا
منھ چوما جبیں چومی کلیجے سے لگایا
رو رو کے یہ پھر حیدر صفدر کو سنایا
اب اُٹھتا ہے ان دونوں کے سر سے مرا سایا
پیارے ہیں مرے پیار بہت کیجیو ان کو
جب روئیں تو چھاتی سے لگا لیجیو ان کو

جس وقت نبیؐ نے یہ کہا شیر خدا سے
رونے لگے چھاتی سے لپٹ دونوں نواسے
اشک ان کے کیے پاک محمدؐ نے عبا سے
دونوں نے کہا رو کے رسولِ دوسرا سے
لے لو ہمیں ہمراہ جہاں جاتے ہو نانا
بے ساتھ لئے ہم کو کہاں جاتے ہو نانا

رو رو کے پیمبرؐ نے کہا صدقے میں تم پر
خالق نے بلایا ہے تامل کروں کیوں کر
غم میں مرے دے صبر تمھیں خالق اکبر
ناچار ہے کیوں کر تمھیں لے جائے پیمبرؐ
فرزند تلک باپ کے کام آ نہیں سکتا
اس راہ میں ہمراہ کوئی جا نہیں سکتا

سن کر یہ سخن شور ہوا رونے کا برپا
بستر پہ ہوئے راست شہِ یثرب و بطحا
نزدیک محمدؐ ملک الموت بھی آیا
فرمان خدا فوج ملائک کو یہ پہونچا
نزدیک سواری ہے رسولِ عربی کی
صف باندھ کے تعظیم کرو روح نبیؐ کی

دوزخ کو بجھا دو کہ ہو رحمت مری ظاہر
کھولو در افلاک مرے دوست کی خاطر
حورانِ بہشتی ہوں مُکلّل یہ جواہر
ہوں عرش کے ساکن درِ فردوس پہ حاضر
سلطان رسالت کی ہے آمد کوئی دم کو
پلکوں سے مصفا کرو گلزار ارم کو

وہ آتا ہے جو عاشق صادق ہے ہمارا
وہ آتا ہے جس کے لئے عالم کو سنوارا
وہ آتا ہے جو عرش معلے کا ہے تارا
وہ آتا ہے جو سب سے بہت ہم کو ہے پیارا
ہنگام تلطف ہے مدارات کا دن ہے
معشوق سے عاشق کی ملاقات کا دن ہے

یہ وہ ہے ستم جس نے سہے راہ میں میری
وہ امر کیا اس نے جو کچھ تھی مری مرضی
آئینہ ایمان کو پھر شکل جلا دی
اسلام کو رونق مرے محبوب نے بخشی
تازیست نہ آرام ملا اہل ستم سے
پر کی نہیں امت کی شکایت کبھی ہم سے

سُکّانِ سموات کو واں پہونچا یہ احکام
اور قابض ارواح نے یاں اپنا کیا کام
بیت الشرف فاطمہؑ میں پڑ گیا کہرام
کانپ اٹھی زمیں ہل گئے مسجد کے در و بام
فریاد گئی عرش تلک شیر خدا کی
کونین میں غل تھا کہ محمدؐ نے قضا کی

جبریلؑ امیں کو نہ رہا ضبط کا یارا
سر پر سے پٹک تاج تقرب یہ پکارا
دنیا میں اب آنا ہوا موقوف ہمارا
محبوبؐ خدا گلشن ہستی سے سدھار
رونق نہیں بے صاحب معراج جہاں کی
فریاد ہے اٹھی برکت آج جہاں کی

اب کس کے لئے وحی خدا لائے گا جبریل
احکام رسالت کسے پہونچائے گا جبریل
کیا شپرؑ و شپیرؑ کو سمجھائے گا جبریل
اب کس کی خبر لینے کو یان آئے گا جبریل
اب دوش پہ شفقت سے چڑھائے گا انہیں کون
اس پیار سے چھاتی پر سلائے گا انھیں کون

چلّاتی تھی یوں بنت نبیؐ کوٹ کے سینا
میں لٹ گئی ہے ہے ہوا ویران مدینا
آرام کا میرے نہ رہا کوئی قرینا
طوفاں میں پڑا آلِ محمدؐ کا سفینا
بیتاب میں ہوتی تھی جو ہوتے تھے سفر میں
اب حشر تک آئیں گے نہ بابا مرے گھر میں

فاقوں میں مری کون خبر لیوے گا آکر
کون آن کے چھاتی سے لگاوے گا مرا سر
کون اب کڑھے گا دیکھ کے کہنہ مری چادر
کون اب کہے گا فاطمہؑ قربان میں تجھے پر
مظلوم و یتیم آج مجھے کر گئے بابا
کیا قہر ہے زہراؑ نہ موئی مر گئے بابا

میں چھوٹی تھی جب سر سے اٹھیں مادر غم خوار
مادر سے زیادہ مجھے بابا نے کیا پیار
میں سوتی تھی اور آپ رہا کرتے تھے بیدار
فرماتے تھے آپ آ کے نہ رو اے مری دلدار
منھ پر ہے عبا بیٹی سے روپوش ہیں بابا
میں رو رو کے چلّاتی ہوں خاموش ہیں بابا

ہے ہے مرے بچے ہوئے اب بے کس و مظلوم
نانا کسے اب کہہ کے پکاریں گے یہ معصوم
تاحشر رہے دولتِ دیدار سے محروم
غمگین تو تھے اور بھی یہ ہوئیں گے مغموم
ان دونوں کی مظلومی و تنہائی کا غم ہے
مادر بھی تو جہاں ہے فقط باپ کا دم ہے

رو رو کے بیاں کرتے تھے یہ حیدر کرار
مجبور مجھے کر گئے یا احمد مختاری
مرنے سے ہوا آپ کے میں بے کس و ناچار
جز ذات خدا کون ہے اب میرا مددگار
صابر رہا ایذا سہی گو فاقہ کشی کی
والله کمر ٹوٹ گئی آج علی کی

کن آنکھوں سے دیکھوں تمھیں ہے ہے مرے مولا
نزدیک مرے آج قیامت ہوئی برپا
حضرت مجھے گاڑیں گے یہ تھی مجکو تمنا
سو آپ اُٹھے خلق سے وا حسرت و دردا
کیوں کر کفن و گور کی تدبیر کروں گا
کن ہاتھوں سے میں آپ کو مدفن میں دھروں گا

حیدر یہ بیاں کرتے تھے بانالہ ؤ افغاں
اور شبّرؑ و شبّیرؑ کا تھا حال پریشاں
سر ننگے تھے اور چاک تھے کرتوں کے گریباں
تھے نانا کی میت کے قریں خاک پہ غلطاں
منھ پر سے عبا کو کبھی سرکاتے تھے دونوں
رو کر کبھی چھاتی سے لپٹ جاتے تھے دونوں

نانا کے کبھی چہرے سے چہروں کو ملاتے
ہاتھوں کو اٹھا کر کبھی آنکھوں سے لگاتے
خوابیدہ سمجھ کر کبھی بازو کو ہلاتے
کرتے کبھی فریاد کبھی اشک بہاتے
کہتے تھے کبھی آنکھیں نہیں کھولتے نانا
آزردہ ہیں ایسے کہ نہیں بولتے نانا

سر پیٹ کے کہتی تھی یہ زہراؑ نہ جگاؤ
اب ہاتھ سے تم نانا کے بازو نہ ہلاؤ
بس دیکھ چکے آؤ ردا منھ پہ اوڑھاؤ
زاری کرو فریاد کرو خاک اڑاؤ
جیتے ہو تو دنیا میں تمھیں کیا نہ ملے گا
نانا سا مگر چاہنے والا نہ ملے گا

یہ سن کے وہ سر دے دے پٹکتے تھے زمیں پر
تھا نالہ و فریاد سے ہنگامۂ محشر
غل مسجد جامع میں یہ تھا ہائے پیمبر
منھ پیٹتے تھے ہاتھوں سے سلمان وابوذر
ماتم تھا ملائک میں رسول عربیؐ کا
تھا قوم بنی جان میں غل سینہ زنی کا

یاں غسل و کفن میں متوجہ ہوئے حیدر
اصحاب نبیؐ جمع ہوے ڈیوڑھی پہ آکر
تھے سب تو شریک کفن و دفن پیمبرؐ
محروم سعادت سے رہے چند بد اختر
پرسا بھی دیا آ کے نہ زہراؑ و علیؑ کو
بے چین کیا روح رسول عربیؐ کو

کیا ظلم ہے کی جن کی پیمبرؐ نے سفارش
ان سے وہ ستمگار ہوئے برسر کاوش
یہ دولتِ دنیائے دنی کی ہوئی خواہش
سب بھولے پیمبرؐ کے کرم اور نوازش
بس دختر سلطان رسالتؐ سے بدی کی
کچھ عزت و توقیر نہ کی آل نبیؐ کی

یہ حفظ مراتب تھا کہ قرآں کو جلایا
بے دینوں نے حق مصحف نا حق کو مٹایا
کس ظلم سے کس جور سے زہرا کو ستایا
محروم رہیں باپ کا ورثہ بھی نہ پایا
جس خط پہ ہوئی مہر شہ جن و ملک کی
کی چھین کے پرزے وہ سند باغ فدک کی

بے اذن جہاں تھی نہ فرشتے کی رسائی
اُس گھر کی یہ عزت کہ اُسے آگ لگائی
تھی حمل سے محسن کے محمدؐ کی وہ جائی
پہلو پہ گرا در تو یہ فریاد مچائی
ہے ہے مجھے غم اور دیا باپ کے غم میں
بے جان ہوا محسن معصوم شکم میں

ہیہات نہ اس ظلم پہ بھی ہاتھ اُٹھایا
کوڑا بہ رستم بازوے زہراؑ پہ لگایا
مظلوم نے اک آہ کی ایسی کہ غش آیا
آرام لحد میں بھی محمد نے نہ پایا
رسی تو ادھر بندھتی تھی گردن میں علیؑ کی
مرقد میں ادھر روح تڑپتی تھی نبیؐ کی

جو احمدؐ و زہراؑ و علی کو ہوئی ایذا
جو ظلم و ستم شپرؑ و شپیرؑ پہ گذرا
ہوویں گے کبھی ظالم و مظلوم بھی یک جا
اب جائے خموشی ہے انیس آگے کہے کیا
جب حشر کو یہ دفتر جاں سوز کھلے گا
اس ظلم کا بھی حال اسی روز کھلے گا


رباعی
دنیا میں محمدؐ سا شہنشاہ نہیں
کس راز سے خالق کے یہ آگاہ نہیں
باریک ہے ذکر قرب معراج رسولؐ
خاموش کہ یاں سخن کو بھی راہ نہیں


مرثیہ
خورشید حقیقت رخ زیبائے علیؑ ہے
معراج امامت قد بالائے علیؑ ہے
ایماں جسے کہتے ہیں تولائے علیؑ ہے
اکسیر جو ہے خاکِ کف پائے علیؑ ہے
ہے نام رقم عرش پہ ہم نام خدا کا
کیا مرتبہ ہے زوج بتولؑ عذرا کا

کہتے ہیں جسے عرش وہ ہے منزل حیدر
خلوت گہِ خلاق جہاں ہے دل حیدر
ہر حال میں ہے قدرت حق شامل حیدر
ہے نور خدا روشنی محفل حیدر
وہ حجت خالق ہے چراغ رہ دیں ہے
پروانہ اسی شمع کا جبریلؑ امیں ہے

وہ گل ہے کہ جس سے چمن دیں کو ہو رونق
معنی کلام حق اسی سے ہیں محقق
شمشیر سے اس کی جگر کفر ہوا شق
ہے بعد محمدؐ کے علیؑ ہادی برحق
اللہ رے شرف ختم ہے رتبہ یہ علیؑ پر
کعبے میں دھرا اس نے قدم دوش نبیؐ پر

بے فصل وہی بعد نبیؐ صدر نشیں ہے
انگشتر پیغمبرؐ خاتم کا نگیں ہے
گنجینۂ اسرار الٰہی کا مکیں ہے
وہ کعبہ دیں، قبلہ ارباب یقیں ہے
کرتے ہیں ملک فخر کرامات علی پر
ہے عرش معلی کو شرف ذات علی پر

کرسی نے بھی پایا ہے اسی راہ سے پایا
خورشید اسی کے رخِ انور کا ہے سایا
اوصاف علیؑ لکھنے کو جس وقت جھکایا
سر لوح سے تادیر قلم نے نہ اُٹھایا
لکھا کہ ہر اک ستر علی اس پہ خفی ہے
اللہ کا عاشق ہے محمدؐ کا وصی ہے

تحقیق کہ وہ شاہ امام ازلی ہے
روشن ہے کہ شیع حرم لم یزلی ہے
قرآں سے ہے ثابت کہ خدا کا وہ ولی ہے
یہ اس کی بزرگی کے لئے نص جلی ہے
پوشیدہ نہیں مرتبہ ظاہر ہے علیؑ کا
خارج ہے وہ ایماں سے جو منکر ہے علیؑ کا

وہ مشرق ایمان ہے خورشید درخشاں
ہے نور علی روشنی ایمن ایماں
اور رتبۂ احمدؐ کے لئے حجت و برہاں
تھا طور پر وہ راه بر موسی عمراں
اعجاز عصا دیدہ بیضا جو وہاں تھا
وه دست یداللہ سے سر دست عیاں تھا

عالم پہ شرف بیت مقدس کا ہے مشہور
گر نور تھا کعبہ تو علیؑ نور علىٰ نور
بے شبہ وہ ہے مولد شاہنشہِ جمہور
فرق اس میں نہیں کچھ یہ تجلی تھا وہ تھا طور
اس سے انھیں رتبہ ہے اسے ان سے شرف ہے
یہ گوہر یکتا ہے وہ پاکیزہ صدف ہے

دی جس نے اذاں کعبہ میں پہلے بہ فصاحت
اللہ کے گھر میں ہوئی ہے جس کی ولادت
وہ حیدر صفدر ہے وہ ہے شاہ ولایت
مصروف عبادت رہے تا روز شہادت
خود گرچہ گرفتار ر ہے رنج و بلا میں
بندے بہت آزاد کیے راہِ خدا میں
