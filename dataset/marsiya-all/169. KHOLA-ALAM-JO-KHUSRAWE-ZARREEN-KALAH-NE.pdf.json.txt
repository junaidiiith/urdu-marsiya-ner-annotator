میرانیس کا مطبوعہ لیکن غیر مطبوعہ مرثیہ


کھولا علم جو خسرو زرین کلاہ نے
رخصت کیا سپاہ کواکب کو ماہ نے
باندھی کمر نماز سحر پڑھ کے شاہ نے
مانگا فرس خدیو فلک بارگاہ نے
تیار جان دینے کو چھوٹے بڑے ہوئے
تلواریں ٹیک ٹیک کے سب اٹھ کھڑے ہوئے

نکلے حرم سے حضرت عباس نیکنام
جھک جھک گئے مُصاحب حضرت پئے سلام
پھر اصطبل سے لائے گئے تیز و خوش خرام
ہونے لگا سواریِ مولا کا اہتمام
ارض و سما میں غلغلہ دور باش تھا
جاروب کش نسیم تھی، خضر آب پاش تھا

وہ صبح اور وہ دشت کی ٹھنڈی ہوا وہ نور
پیہم چرخ پر وہ شہ شرق کا ظہور
پھولوں کی وہ مہک وہ نوا سنجی طیور
فردوس بن گیا تھا جلو خانہ حضور
حکم نگاہ تھا، نہ مگر چشم غیر کو
غرفوں سے سر نکالے تھیں حوریں بھی سیر کو

حاضر تھے سب مصاحب حضرت قریب در
دبتے تھے جن سے آنکھ ملانے میں شیر نر
خدام دست بستہ کھڑے تھے جھکائے سر
میداں میں ہنہناتے تھے گھوڑے ادھر ادھر
طاؤس باغ ان سے کہیں کم تھے اوج میں
پریاں ٹہل رہی تھیں سلیماں کی فوج میں

فوج ملک لئے ہوئے جبریل نامدار
مجرائیوں کی طرح کھڑے تھے بہ افتخار
جن بھی ہوا کے گھوڑنپہ تھے اک طرف سوار
اک سمت نوح و آدم و یحییٰ‎ تھے اشکبار
عیسےٰؑ تو دم بخود تھے محمد اُداس تھے
موسیٰ عصا لئے ہوئے ........ کے پاس تھے

عباس سے یہ پوچھ رہے تھے رفیق شاہؑ
ہوئینگے کب محل سے برآمد جہاں پناہ
کہتا تھا اُن سے لختِ دلِ ضیغم الٰہ
بس آب طلوع ہونے کو ہے فاطمہؑ کا ماہ
روتے ہیں سب وداع امام دلیر ہے
عرصہ نہیں علم کے نکلنے کی دیر ہے

مسند پہ جلوہ گر ہیں شہنشاہ کائنات
زینب دکھاتی جاتی ہیں لا کر تبرکات
تیار ہے نشانِ رسولِ ملک صفات
عباسؑ سے حبیب نے اسدم کہی یہ بات
ھاتھ آئیگا یہ اوج یہ جاہ و حشم کسے
کچھ آپ پر کھلا کہ ملے گا علم کسے

عباس نے کہا کہ ابھی کچھ نہیں خبر
مختار ہیں ہر امر کے سلطان بحر و بر
قاسم پہ بھی نگاہ ہے، اکبر پہ بھی نظر
چپکے کھڑے ہیں سامنے آقا کے سب مگر
زینبؑ کے لال کاندھوں پہ تیغیں دھرے ہوئے
کچھ ماں سے باتیں کرتے ہیں آنسو بھرے ہوئے

ہیں ظاہرا علم ہی کے لینے میں کچھ کلام
مادر سے چاہتے ہیں سفارش وہ لالہ فام
آیا تھا لب پہ جعفر طیار کا بھی نام
لیکن کھڑی ہیں چیں بہ جبیں خواہر امام
سُن لیں نہ شہ یہ سوچ ہے زہرا کی جائی کو
ہر بار دیکھتی ہیں کنکھیوں سے بھائی کو

ہیں ورثہ دار جعفر و حیدر وہ ذی حشم
اچھا تو ہے جو رن کو ملے عہدۂ علم
سب نے کہا کبھی نہ یہ باور کریں گے ہم
انکے تو قد بھی چھوٹے ہیں سن بھی بہت ہیں کم
مانا کہ من چلے ہیں، بہادر ہیں، سور ہیں
اِس عہدۂ جلیل کے قابل حضور ہیں

حسرت یہ ہے کہ جعفرؑ طیار آپ ہوں
اس منصب بلند کے مختار آپ ہوں
سرخیل فوج سید ابرار آپ ہوں
لشکر کی زیب ہے جو علمدار آپ ہوں
ہم کو بھی آج اوج، تہہ آسماں ملے
نام و نشان مرتضوی کو نشاں ملے

تھے فوج مصطفے کے علمدار بو تراب
والله حق یہ آپکا ہے اے فلک مآب
جلدی کرے حضور کو اللہ کامیاب
طوبی کے سائے میں نظر آجائے آفتاب
بشاش ہو کے گرد ہر اک مہ لقا پھرے
آ کر خدا کرے اِسی سر پر ہما پھرے

بولے جھکا کے سر کو یہ عباس نوجواں
ہاں دوست اپنے دوست کے ہوتے ہیں قدر داں
خواہاں میں نام کا ہوں نہ ہوں طالب نشاں
یاں فخر ہے غلامی سلطان انس و جاں
پایا ہے کس نے یہ، مجھے عہدہ جو آج ہے
نعلینِ بادشاہ امم سر کا تاج ہے

باتیں یہ کر رہا تھا ابھی یاں وہ ذی شعور
اکبرؑ نے جو نکل کے صدا دی بصد سرور
کس جا ہیں عمو جان؟ طلب کر تے ہیں حضورؑ
تشریف جلد لائیں کہ کچھ کام ہے ضرور
کہتے ہیں لاؤ ساتھی و غم خوار کو مرے
گھر میں بلاؤ جعفر طیار کو مرے

بولے یہ شاد ہو کے حبیبؓ وفا شعار
کیوں آپ سے نہ کہتے تھے ہم اے فلک وقار
خالق رکھے نشان محمد کو برقرار
اب جا کے لیجئے عَلم شاہ ذُو الفقار
چہرہ یہ سُن کے سُرخ ہوا اُس جناب کا
کھل جائے جیسے پھول چمن میں گلاب کا

جامدی جو سرو باغ علیؑ نے قدم اُٹھائے
در تک رفیق شاہ امم ساتھ ساتھ آئے
اکبرؑ نے بڑھ کے کان میں مژدے جو کچھ سنائے
فرط خوشی سے حضرت عباسؑ مُسکرائے
انصار با دفا در دولت پہ تھم گئے
دو چاند ایک برج شرف میں بہم گئے

داخل ہوئے حرم میں جو وہ غیرت قمر
تھا آفتاب فاطمہؑ کرسی پہ جلوہ گر
پنجے میں خود لئے علم شاہ بحر و بر
اور اقربا تھے صورت انجم اِدھر اُدھر
کیا اوجِ رایت شہ گردوں جناب تھا
عیسےٰؑ کے ہاتھ میں علم آفتاب تھا

اکبرؑ نے بڑھ کے عرض یہ کی با صد افتخار
حاضر ہیں، شیر بیشہ، ضرغام کردگار
بولا یہ مسکرا کے دو عالم کا تاج دار
بھائی کہاں تھے تم، ادھر آؤ کہ میں نثار
کیا بندوبست ہے، جو ٹہلتے ہو شیر سے
آنکھیں ہماری ڈھونڈتی ہیں تم کو دیر سے

کی عرض اس جری نے کہ یا شاہ خاص و عام
مصروف اہتمام سواری تھا یہ غلام
ہر صبح سے اُدھر تو صف آرا سپاہ شام
شہؑ نے کہا، خدا پہ ہے شاکر یہ تشنہ کام
کیا ڈر جو واں چھ لاکھ سوار اور پیادے ہیں
جو اسطرف ہیں، اُن کے کہو، کیا ارادے ہیں

غازی نے عرض کی کہ ارادے تو ہیں بڑے
پسپا نہ ہوں گے، سارا زمانہ اگر لڑے
مولا، یقیں یہ ہے کہ بڑا آج رن پڑے
کوفے کے در پہ جا کے حسینیؑ علم گڑے
اس معرکہ میں لطف ہے تیغ آزمائی کا
دیکھیں حضورؑ چل کے تماشا لڑائی کا

حضرت نے مسکرا کے کہا، آگے آئیے
کاندھے پہ مصطفےٰؐ کے علم کو اٹھائیے
میداں میں بن کے جعفر طیار جائیے
شان و شکوہ ضیغم یزداں دکھائیے
ظل نشانِ فوج مُبارک ہو آپ کو
لیجے، یہ اوج و موج مبارک ہو آپ کو

آئے جو ہاتھ جوڑ کے عباس با کرم
حضرت نے کس خوشی سے عنایت کیا علم
چوب علم، جری نے پکڑ کر بصد چشم
سر رکھ دیا حضور کے قدمونپہ ہو کے خم
پھیلائے پیار کرنے کو شاہ اُمم نے ہاتھ
شبیر کی دعا کو اٹھائے علم نے ہاتھ

بولے لپٹ کے بھائی سے شاہ فلک جناب
صدقے میں تیری شان کے اے ابن بوتراب
عباس نے کہا کہ سلامت رہیں جناب
ذرے کو آج کر دیا مولےٰ نے آفتاب
خادم ہوں، جاں نثار ہوں خالق گواہ ہے
یہ سب نشان پرورش بادشاہ ہے

روتے ہوئے بڑھے حرمِ شاہ ذُوالفقار
سب نے بلائیں لیں علم شہؑ کی بار بار
آئی صدائے حضرت خاتون روزگار
عباس میں علم کے فدا اور ترے نثار
شکر خدا کہ جعفر طیار تم ہوئے
واری! میں خوش ہوئی کہ علمدار تم ہوئے

گردوں پہ جب تلک علم کہکشاں رہے
قائم علیؑ کے لال کا نام ونشاں رہے
سرسبز و کامیاب رہے تو جہاں رہے
بیٹا خیال حفظ امام زماں رہے
آئے نہ دھوپ سبط رسالتمآب پر
رکھیو علم کی چھاؤں، مرے آفتاب پر

جسدن سے کربلا کی زمیں پر رکھا قدم
راحت نہیں ملی مرے بچے کو ایک دم
غربت کا رنج فاقوں کا دکھ پیاس کا الم
دشمن تو ایک جان کے لاکھوں ہیں، دوست کم
گھیرا ہے سرکشوں نے مرے نور عین کو
واری کسی طرح سے بچانا حسینؑ کو

سُن کر صدائے فاطمہ رونے لگے حرم
بالی سکینہ اتنے میں آئی بہ چشم نم
عباس سے کہا کہ مبارک ہو یہ علم
اب بھی نہ پانی لائے تو بولیں گے پھر نہ ہم
سیراب سب ہیں اک ہمیں پیاسے جہاں میں ہیں
بن پانی دیکھ لیجئے، کانٹے زبانمیں ہیں

آئی ہے تشنہ کامی سے ہر دم لبوں پہ جاں
اللہ کچھ کسی کو ہمارا نہیں ہے دھیاں
آل رسول پانی کو ترسیں، خدا کی شاں
مشکیزہ باندھ دوں میں جھکا دیجئے نشاں
مرتی ہوں غش پہ غش مجھے آتے ہیں رات سے
للہ لیتے آئیو، پانی فرات سے

بولے گلے لگا کے یہ عباس نامدار
عمّو ہزار جاں سے تری پیاس کے نثار
مشکیزہ بھر کے لائیں گے رُؤو نہ زار زار
کیا تاب ہے جو روک سکے فوج نابکار
بی بی! غلام عاشق اولادِ شاہ ہے
سقائی کی تو خود مجھے مدت سے چاہ ہے

باتیں ابھی یہ کرتے تھے عباس نوجواں
آواز آئی جنگ کے باجوں کی ناگہاں
صورت بہن کی دیکھ کے باچشم خوں فشاں
کرسی سے اٹھ کھڑے ہوئے سلطان انس و جاں
حلقے میں یوں حرم نے لیا اس جناب کو
جس طرح گھیرتی ہے کرن آفتاب کو

فق تھا قلق سے چہرۂ بانوئے نیک خو
سر ننگے پیٹتے تھے کئی طفل ماہرو
حضرتؑ کی دونوں بیٹیاں دو بہنیں اک بہو
تصویر غم کی طرح کھڑی تھیں کشادہ مو
بیتاب تھا یہ دل کہ تسلی نہ ہوتی تھی
زینب لپٹ لپٹ کے برادر سے روتی تھی

سمجھا کے سب کو گھر سے شہ انس و جاں چلے
تہنتے ہوئے جلو میں حسینی جواں چلے
عباس نامور بھی جھکا کر نشاں چلے
غُل تھا، علی کے باغ کے سرو رواں چلے
وہ رنگ اب کہاں چمن روزگار کا
آئی خزاں بدل گیا موسم بہار کا

پردہ اُٹھا کے بڑھ گئے عباس با حشم
نکلا بسان مہر لچکتا ہوا علم
پڑھنے لگے درود جوانان محترم
بوسے لئے علم کے سبھوں نے بچشم نم
پنجے کی ضو نشان تجلی دکھا گئی
ہر گل کو بو بہشت کے پھولوں کی آ گئی

ناگاہ ’تَرَّقو‘ کا ہوا قدسیوں میں غل
نكلا بصد شكوه شہنشاہ جزو كل
زیب بدن، قبائے تن سرورِ رسل
بالائے سر، عمامہ رنگیں بَسَانِ گُل
کاندھے پہ ڈھال، بادشہ قلعہ گیر کی
قبضے میں ذوالفقار جناب امیر کی

خادم نے دی صدا کہ خبردار ہوشیار
مجرے کو سرنگوں ہوئے بڑھ بڑھ کے جاں نثار
سب کے سلام پیار سے لیکر بصد وقار
گھوڑے پہ تاجدارِ دو عالم ہوا سوا
غل تھا، کبھی نہ کم ترے جاہ و جلال ہوں
حضرت کے دوست شاد عدو پائمال ہوں

جسدم بڑھی سواری سلطان بحر و بر
آگے چلے جلوس میں اقبال کر و فر
کھولا فلک نے مہر درخشاں کا چتر زر
شہپر کو جبرئیل امیں نے کیا چنور
سب گرد و پیش ماہ کے فوج نجوم تھی
ہر سمت بادشاہ سلامت کی دھوم تھی

رانوں میں تھے جوانوں کے گھوڑے جو بیقرار
آواز دیتے جاتے تھے ’چاوش‘ بار بار
باگیں ذرا لئے ہوئے شیران روزگار
پیدل ’ملاحظہ سے‘ ادب سے چلیں سوال
ذرے نثار دور سے ہوں آفتاب پر
آئے نہ گرد لختِ دل بوتراب پر

اللہ رے، شاہ دیں کی سواری کا احتشام
ساتوں فلک ادب سے جھکے تھے پئے سلام
جنات کا ہجوم، ملائک کا اژدھام
آگے عالم لئے ہوئے عباس نیکنام
کیا کیا ہزبر، شیر حجازی کیساتھ تھے
جنگ آزما جواں اسی غازی کیساتھ تھے

دائیں طرف حضور کے اکبر سا گل عذار
دکھلا رہا تھا شوکت محبوب کردگار
بائیں طرف کو قاسم ذیشاں بصد وقار
جاتے تھے تولتے ہوئے شمشیر آبدار
سہرے کی ہر لڑی پہ تصدق بہار تھی
چہرے سے شان حسن حسنؑ آشکار تھی

تھے ساتھ ساتھ زینبؑ و مسلمؑ کے نونہال
وہ بھولی بھالی صورتیں، وہ گورے گورے گال
چہرونپہ وہ لٹکتے ہوئے گیسوؤں کے بال
منھ شہ کا تکتے جاتے تھے ہردم وہ خوشخصال
کیا حسن پر بتول کے پیاروں کا غول تھا
خورشید کے جلو میں ستاروں کا غول تھا

آیا جو اس جلوس سے رَن میں وہ بادشاہ
ذرے چراغ بن گئے مابین رزم گاہ
دی مہر نے صدا کہ درخشاں رہے یہ ماہ
ستّر دو تن سے لڑ گئی دو لاکھ کی نگاہ
ڈنکا ہوا خدیو امم کے ورود کا
پڑھنے لگے یہود بھی کلمہ درود کا

بندھتی تھیں یاں صفیں کہ کھلے واں نشان فوج
گر جا دُہل علم ہوئیں تیغیں میانِ فوج
نکلے صفوں سے جنگ کو نام آوران فوج
گھوڑے دبا دبا کے بڑھے پہلوان فوج
چلوں سے تیر ظلم ملے رزم گاہ میں
ہونے لگا کمانوں کا کڑکا سپاہ میں

ناگہ ادھر سے شقّہ فتح و ظفر کھلا
کس شان سے نشانِ شہ بحر و بر کھلا
تھا شہپر ہما کہ سر شاه پر کھلا
مہکی مشام گلشن جنت کا در کھلا
دامن سے مل کے پھولوں کی چادر ہوا ہوئی
دریا تو عطر، خاک شفا لخلخا ہوئی

میداں میں پھر تو چلنے لگے فوج شر سے تیر
لائے پیام مرگ پیاپے اُدھر سے تیر
یاں غازیوں کے چھن گئے سینے یہ برسے تیر
گزرے کسی کے دل سے کسی کے جگر سے تیر
خوں میں قبائیں بھر گئیں بے جان ہو گئے
ابرو کماں کئی یوں ہی قربان ہو گئے

لے لے کے پھر تو حکم شہ آسماں وقار
لڑنے لگے امام دو عالم کے جاں نثار
واللہ کیا جری تھے وہ مردان سرگزار
لاشوں سے دم میں پاٹ دیا دشت کار زار
آخر گلے کٹا کے جہاں سے گزر گئے
نام انکے زندہ رہ گئے، اور آپ مر گئے

نکلے وغا کو شہ کے عزیزان ذی کمال
چمکے زمیں پہ دھوپ سے تارے دم جدال
نوٹے اجل نے زینبؑ و مسلمؑ کے چار لال
قاسمؑ بھی رن میں ہو گئے گھوڑوں سے پائمال
بکھرے پڑے تھے عضو تن پاش پاش کے
ٹکڑے حسینؑ، ڈھونڈتے پھرتے تھے لاش کے

لائے ردا میں باندھ کے لاشے کو جب امامؑ
سر کھول کر نکل پڑیں سیدانیاں تمام
پرسہ حرم کو دے کے پھرے جب شہ انام
رو کر قدم پہ گر پڑے عباس نیکنام
صدمے سے رخپہ شاہؑ کے زردی سی چھا گئی
آواز صاف دلکے دھڑکنے کے آ گئی

اک آہ بھر کے بیٹھ گئے شاہ کائنات
بھائی کا ہاتھ اٹھا لیا ماتھے پر رکھ کے ہات
فرمایا کیا ہے؟ اے مرے سرمایہ حیات
بہتے ہیں اشک کس لئے، وہ کونسی ہے بات
گھر کی تو لو خبر کہ حرم نکلے آتے ہیں
لپٹو ذرا گلے سے کہ ہم مرنے جاتے ہیں

بھیا نہیں ہے جینے کے قابل ہمارا حال
پیاسا گلا کٹائے گا اب فاطمہ کا لال
پر جلد لاش اٹھائیو اتنا رہے خیال
قاسمؑ کی طرح ہم بھی کہیں ہوں نہ پائمال
عباس، کام آئیو، اس تشنہ کام کے
اسوار سنگ دل ہیں بہت فوج شام کے

میداںمیں ذبح ہونے لگے جب یہ بیوطن
گھر سے نکلنے پائے نہ زینبؑ مری بہن
میت کو دھوپ میں جو میسر نہ ہو کفن
بھیا، علم کے سائے میں رکھیو، مرا بدن
غارت لباس، بادشہ انس و جاں نہ ہو
عریاں ہمارا جسم تہہ آسماں نہ ہو

ہے زندگی سے دل غم ابن حسنؑ سے سیر
شکر خدا کہ کرنے میں اب کچھ نہیں ہے دیر
دو شیر چھوڑے جاتا ہے، شیر خدا کا شیر
اک تم ہو، دوسرا علی اکبر سا ہے دلیر
ہے اور کون، آلِ شہؑ مشرقین کا
تم گھر سنبھال لیجیو بیکس حسین کا

جوں جوں بیاں یہ کرتے تھے سرور بحال زار
تھرا رہے تھے حضرت عباس باوقار
ہر لفظ تھا جگر کے لئے تیغ آبدار
برچھی ہر ایک بات پہ ہوتی تھی دلکے پار
چہرہ تھا زرد اشکوں سے منھ دھوتے جاتے تھے
اُف اُف قلق سے کرتے تھے اور روتے جاتے تھے

کی عرض ہاتھ جوڑ کے حضرت سے یا امام
ٹکڑے ہوئے جگر کے یہ چھریاں ہیں یا کلام
گر آپ ہی نہ ہونگے تو جینے سے کیا ہے کام
مولا، پٹک کے سر ابھی مر جائے گا غلام
گھر سے نہ کچھ غرض نہ علاقہ حرم سے ہے
وابستہ خانہ زاد کا دم اس قدم سے ہے

مرنے کا اپنے نام نہ لیں آپ برملا
جبتک غلام جیتا ہے ممکن ہے یہ بھلا؟
دیکھیں گے ہم چھری کے تلے آپ کا گلا؟
مولا، الٹ نہ جائے گا صحرائے کربلا
خنجر کے نیچے حلق شہ دیں پناہ ہو
غارت ہو وہ گھڑی وہ زمانہ تباہ ہو

روشن ہے آپ پر کہ نمک خوار ہے غیور
شہرہ مری وفا کا ہے عالم میں دور دور
کچھ دردِ دل کہوں میں اگر بخشئے قصور
لاشہ مجھے اٹھانے کو پالا تھا کیوں حضور
قائم رکھے خُدا شہ عالی مقام کو
ملتا ہے خوب، آخری عہدہ غلام کو

روشن ضمیر آپ ہیں یا شاہ خوش خصال
ہوگا عیاں حضور پہ خادم کے دل کا حال
محکوم کو کلام کی حاکم سے کیا مجال
انصاف کی جگہ ہے، اگر کیجئے خیال
درویش فیض پاتے ہیں سلطاں کے سامنے
ملتی ہے داد منصف دوراں کے سامنے

لڑکے تو لڑکے لاکھوں سے کر جائیں اپنے نام
جو قابل وغا ہو وہ منھ دیکھے، یا امامؑ
افسوس ہے کہ غیر مصیبت میں آئیں کام
ناکام وہ رہے کہ جو ہو کام کا غلام
کیا لطف جان دیں جو نہ محسن کے واسطے
تلوار میں نے باندھی ہے کسدن کے واسطے

آقا ہمیں سکھائے تھے کیوں جنگ کے ہنر
خادم کو دی ہے کس لئے یہ تیغ، یہ سپر
تاکید کیوں تھی تیر لگانے کی اس قدر
کیوں حکم تھا ہلانے کا نیزے کو ہر سحر
’ضرغام حرب‘ نام ہمارا تھا، کس لئے؟
چورنگ کاٹنے کا اشارہ تھا کس لئے؟

حضرتؑ نے یہ ریاض کیا ہے جو ماہ و سال
اسکا ثمر تو دیکھئے ، یا شاہؑ خوش خصال
اب گلشن بہشت کی ہے آرزو کمال
مولاؑ نہال ہوں جو ملے رخصت جدال
کیا کہہ گئے ہیں شیر خدا یاد کیجئے
اِس سرد خانہ زاد کو آزاد کیجئے

جلدی ہے اسلئے مجھے یا سرور زماں
ہتھیار سج رہے ہیں اُودھر اکبرؑ جواں
ابرو پہ بل ہے غیظ سے اور اشک ہیں رواں
صدمہ یہ ہے کہ مر گیا قاسمؑ سا رتبہ داں
کہتے ہیں گو ہجوم ہے ساری خدائی کا
ہم ظالموں سے لیں گے عوض اپنے بھائی کا

قاسم ہمیں برادر عینی سے تھے نہ کم
نکلا ہے آج سامنے آنکھونکے ان کا دَم
بچپن کا ساتھ چھٹ گیا اکدم میں ہے ستم
لائیں گے اب کہاں سے چچازاد بھائی ہم
ممکن نہیں کہ قاسمؑ گلگوں قبا ملیں
سر تن سے ہو جدا تو برادر سے جا ملیں

کٹ جائے سرو باغِ حسنؑ اور ہم جئیں
برباد ہو چچا کا چمن، اور ہم جئیں
بیوہ ہو ایک شب کی دلہن اور ہم جئیں
ماتم میں خاک اڑائے بہن، اور ہم جئیں
پیدا ہوئے ہیں جب سے یہ آفت سہی نہیں
واللہ منھ دکھانے کی جاگہہ رہی نہیں

شہؑ بولے، خیر ہم نے انھیں رن کی دی رضا
اچھا سدھاریں، فوج ستم سے کریں وغا
بھائی سے ہم کو بیٹے کی الفت نہیں سوا
اکبرؑ جدا ہوں ہم سے، مگر تم نہ ہو جدا
پیری میں اس جوان کے لاشے پہ روئیں گے
لیکن ہم اپنے باپ کی دولت نہ کھوئیں گے

دانستہ ہاتھ بھائی سے دھوتا نہیں کوئی
دولت کو عمر بھر کی ڈبوتا نہیں کوئی
دل سوز بھائی سا کبھی ہوتا نہیں کوئی
جان اپنی جان بوجھ کے کھوتا نہیں کوئی
چھٹ جائیں سب مگر تمہیں چھوڑا نہ جائیگا
ہم سے تو اپنے بازو کو توڑا نہ جائے گا

کیا غم جو توڑ جائیں گے اکبرؑ، پدر کی آس
سجاد اور اصغر مہرو تو ہوں گے پاس
صدمہ یہی ہے، رنج یہی ہے، یہی ہراس
بھائی کہاں ملے گا؟ ہوئی آپ سے جو یاس
کیا لطف زیست گھٹ گیا جب زور ربات کا
بازو قوی رہے تو مزہ ہے حیات کا

جلدی کرو نہ تم ابھی اکبرؑ کو جانے دو
بہر وغا، شبیہہ پیمبر کو جانے دو
کیا ڈر ہے برچھیوں میں دلاور کو جانے دو
روکو اگر انھیں تو برادر کو جانے دو
بھیا نہ جانیو کہ یہ ظاہر کے پیار ہیں
اکبر بھی تم پہ صدقے ہیں، ہم بھی نثار ہیں

ٹپکا کے اشک آنکھوں سے، بولا وہ لالہ فام
فرما رہے ہیں قبلہ و کعبہ یہ کیا کلام
اک بندۂ حقیر ہوں، یا شاہؑ تشنہ کام
اکبرؑ بھی، آپ بھی مرے آقا ہیں، میں غلام
اولاد خانہ زاد کی صدقے ہے گھر نثار
جان آپ پر نثار ہے، اکبرؑ پر سر نثار

اب تاب صبر دل کو نہیں، یا شہؑ امم
شہزادہ جائے مرنے کو، اور چپکے دیکھیں ہم
اکبرؑ کا قتل، قتل نبی سے نہیں ہے کم
بابا کو کیا دکھائے گا منھ، یہ اسیر غم
فرمائیں گے کہ خلق سے اکبرؑ گزر گیا
عباس نامور نہ سناں کھا کے مر گیا

یا شاہؑ رحم کیجیے پیمبر کا واسطہ
شیر الٰہ کے سر انور کا واسطہ
خیر النساء کی روح مطہر کا واسطہ
مر جاؤنگا، نہ روکئے شبّر کا واسطہ
دیجے رضائے حرب، تصدق نشان کا
صدقہ سکینہ جان کی سوکھی زبان کا

رونے لگے امام امم ہو کے بیقرار
پھر جھک گیا قدم پہ علمدار باوقار
کی منتیں کہ اے خلف شیر کردگار
صابر ہیں آپ صبر بس اب کیجے میں نثار
ہٹتا کبھی غلام نہ حضرت کے پاس سے
پر کیا کروں کہ مرتے ہیں معصوم پیاس سے

سُن لیجئے کہ خیمے میں برپا ہے شور و شین
آنکھیں پھرائے دیتا ہے اصغر سا نور عین
یہ سوکھی مشک دی ہے، سکینہ نے یا حسینؑ
بھر لاؤں جب اسے، تو مرے دل کو آئے چین
تشویش ہے کہ اور کچھ آفت گزر نہ جائے
شہزادی میری پیاس کے صدمے سے مر نہ جائے

شہ بولے بھائی! بس نہ بہت بیقرار ہو
ہم اب تمہیں نہ روکیں گے کیوں اشکبار ہو
اچھا قبول ہے، تمہیں پہلے نثار ہو
لو سر اٹھاؤ، چھاتی سے لپٹو، سوار ہو
منزل پہ آہی پہنچیں گے، گو تشنہ کام ہیں
کچھ اتنا پیش و پس نہیں، ہم بھی تمام ہیں

اُٹھے قدم کو چوم کے عباس باوقار
دیں سینکڑوں دعائیں پھرے گرد سات یار
حضرت لپٹ کے بھائی سے با چشم اشکبار
چلائے ہائے اے مرے باباؑ کے یادگار
کیونکر نہ دل پہ خنجر درد و محن چلے
میں جانتا ہوں مجھ سے بچھڑ کر حسنؑ چلے

بھیا تمہیں یہ جلدی ہے مرنیکی ہے غضب
لپٹے رہو گلے سے کہ بھائی ہے جاں بلب
مشکل ہے زیست روح نکل جائے تن سے جب
عباسؑ ہم کہاں تمہیں ڈھونڈھینگے جا کے اب
راحت کی شکل کوئی، اجل کے سوا نہیں
تم تو وہاں چلے کہ جہاں کا پتا نہیں

جب ختم ہو چکے یہ غم درد کے کلام
عباسؑ نامور نے کیا آخری سلام
تھامے کمر، زمیں پہ گرے شاہ تشنہ کام
بڑھ کر چڑھا فرس پہ وہ صفدر باحتشام
جاہ و جلال خادم سرکار بن گئے
اقبال و اوج غاشیہ بردار بن گئے

تھا شوخ و تند و تیز جو وه باوفا سمند
مثل غزال دشت میں چمکا، اُڑا سمند
اترا تو زیر کر کے صبا کو چلا سمند
غل تھا کہ لو سمند ہوا پر چڑھا سمند
کیا تیز رو یہ اشہب گیتی نورد ہے
یاں سرعت بساط سلیماںؑ بھی گرد ہے

تھا کس حشم سے خانہ زیں پر علیؑ کا لال
جعفرؑ کا دبدبہ، اسد اللہ کا جلال
شیر نبرد، صف شکن عرصۂ جدال
خم جس کے زور سے قد رستم بہ شکل زال
نَعرہ کرے تو سام و تہمتن اُچھل پڑیں
پکڑے گلا تو شیر کی آنکھیں نکل پڑیں

تھا مغفر سر اسد اللہ زیب سر
جس پر رقم تھا سورۂ والفتح سر بسر
پہنے ہوئے تھا جوشن جعفر وہ شیر نر
تیغ دو دم تو ڈاب میں تھی، دوش پر سپر
ساری علیؑ کی شان تھی اُس خوش صفات میں
تانے ہوئے تھا نیزہ سر تیز ہات میں

معنی یہ ہوش کے ہیں اسے کہتے ہیں حواس
لاکھوں سے تھی لڑائی مگر کچھ نہ تھا ہراس
تکتا تھا مثل شیر صفوں کو وہ حق شناس
حیدر صدا یہ دیتے تھے آ کر صفوں کے پاس
کس شان سے چلے ہو، فدا ہونے بھائی پر
ہم بھی یوں ہی چڑھے تھے اُحد کی لڑائی پر

آئی جو اس جری کی سواری قریب تر
اک حشر ہو گیا، یہ تلاطم ہوا اودھر
کتنے تو بھاگنے لگے، ہتھیار پھینک کر
شعلے کی طرح کانپ گئے، کتنے اہل شر
قابو میں راہوار تو کیا دست و پا نہ تھے
لاکھوں تھے، پر حواس کسی کے بجا نہ تھے

بعضے یہ کہہ رہے تھے کہ دیکھو جری کی شان
گویا علیؑ کھڑے ہیں لئے دوش پر نشان
واللہ انتخاب زمانہ ہے یہ جوان
کیا قہر کی نگاہ ہے، کیا رعب، الامان
غصے سے ہیں دلیر کے ابرو چڑھے ہوئے
تیور ہیں اس کے شیر سے بھی کچھ بڑھے ہوئے

نابیں ہیں ذوالفقار کی چین جبین پاک
واں ابروؤنپہ بل ہے ادھر دل ہیں چاک چاک
پلکوں میں ہے ان آنکھوں کی صید افگنی کی تاک
سبزے میں دب کے بیٹھے ہیں دو شیر خشمناک
کیا خوف زخم چشم جو دشمن ہزار ہیں
اب کوئی دم میں مردم بد بیں شکار ہیں

رخسار سرخ فام ہیں اور خط ہے مشک فام
پہلو کو آفتاب کے دابے ہوئے ہے شام
یوسف لقا ہیں، حضرت عباس نیکنام
تشبیہ تام دیجے تو ہے خوبیٔ کلام
رخ بدر اوج حسن ہے کچھ اسمیں شک نہیں
ہالہ قمر کے گرد ہے تحت الفلک نہیں

سرخیٔ لب سے گل کو ندامت چمن میں ہے
حیراں ہیں بلبلیں وہ فصاحت سخن میں ہے
دانتوں سے موتیوں کو خجالت عدن میں ہے
گویا عدن کی ساری بضاعت یمن میں ہے
ہیرے بھلا کب ان کے برابر سفید ہیں
دیکھو صدف تو سرخ ہے گوہر سفید ہیں

حسن و صفا میں گردنِ انور ہے لاجواب
آئینۂ سحر ہے یہاں مورد حجاب
دیکھو قبا کے پردے میں سینے کی آب و تاب
گویا نقاب ڈالے ہے چہرے پہ آفتاب
سو خوبیاں ہلال گریباں کے ساتھ ہیں
خورشید کے گلے میں مہِ نو کے ہاتھ ہیں

شانے وہ گول گول وہ بازو بھرے بھرے
کیا تن رہا ہے دوش پہ تیغ دُودَم دھرے
ہاتھ ایسے جس نے فوج کے پسپا کئے پرے
پنجہ وہ جس سے شیر نہ پنجہ کبھی کرے
ناخن وہ جن میں تیغ کی تیزی مزید ہے
انگلی ہر ایک قفل ظفر کی کلید ہے

باندھے ہے گو وغا پہ یہ رشک قمر کمر
چشم خیال سے بھی نہاں ہے مگر کر
ہوتا ہوں، غرق بحر تفکر کمر کمر
لیکن کسی جگہ نہیں آتی نظر کمر
کیونکر کہیں نہ راہِ حکم اس کی راہ کو
دیکھا کسی نے ہے کہیں، تارِ نگاہ کو

اللہ رے اوج رایت فرزند بو تراب
مہر فلک کو جسکے نہیں دیکھنے کی تاب
کہتا ہے سر جھکا کے یہ طوبیٰ بصد حجاب
فخر اس شجر کا جس کا ثمر ہووے آفتاب
رونق ریاض دیں کی علیؑ کے نشاں سے ہے
سر سبزیٔ علم، اسی سروِ رواں سے ہے

دریا ہے دامن علم شاہِؑ دیں پناہ
ہر موج سے ہے جس کی عیاں رحمت الله
گرمی میں سرد سرد ہوا آ رہی ہے واہ
پرچم پہ زلف حور کا ہوتا ہے اشتباہ
بازو ہے کیا قوی علم بو ترابؑ کا
پنجہ پھرائے دیتا ہے منھ آفتاب کا

دامن نہیں علم کا بہشتی کے فرق پر
کھولے ہوئے ہیں جعفر طیار سبز پر
پنجہ نہیں، یہ سر پہ ہما کے ہے تاج زر
یا شمس ہے حجاب زبرجد میں جلوہ گر
موسیٰؑ کو ضو دکھاتا ہے دستؑ خدا کا ہاتھ
شہ بال جبرئیل پہ ہے مرتضیٰؑ کا ہاتھ

برپا تھا واں یہ شور کہ گونجا ادھر سے شیر
اے سر کشان شام لڑائی میں کیا ہے دیر
یاں تین دن کی پیاس میں جینے سے دل ہے سیر
جو منچلے ہوں سامنے آ جائیں وہ دلیر
نعرہ کیا ہے اس لئے توسن کو روک کے
جرار وار کرتے ہیں دشمن کو ٹوک کے

واللہ کچھ نظر میں سماتی نہیں یہ فوج
کیا رعب ہے کہ آنکھ ملاتی نہیں یہ فوج
لاکھوں ہیں گو، پہ دھیان میں آتی نہیں یہ فوج
قابو سے اب تو شیروں کے جاتی نہیں یہ فوج
پنجے میں سب کو قہر خدا ہے لئے ہوئے
ہر تن پہ تیغ ہے مری قبضہ کئے ہوئے

فرما کے یہ دلیر نے اُلٹی جو آستیں
اک جا سمٹ کے ہو گئے دو لاکھ اہل کیں
تیغیں کھنچیں بلند ہوئے گرز آہنیں
گھوڑے کی جست و خیز سے ہلنے لگی زمیں
ماہی کو زلزلے سے نہ اک دم فراغ تھا
باجوں کے غل سے شیر فلک بدماغ تھا

تاشوں کی وہ کڑک، وہ دہل کی صدا مہیب
آواز ترک و روم کے باجوں کی وہ عجیب
نغمے سرود و نے کے، وہ ہر غول کے قریب
ہو جائے مست جن کی صدا سن کے عندلیب
قرنا جو ایک دیو نے منھ سے ملائی تھی
خرطوم پیل مست نے گویا اُٹھائی تھی

آیا جلال، ضیغم یزداں کے لال کو
دیکھا غضب سے لشکر اہل جلال کو
بجلی بنا دیا فرس بے مثال کو
پنجہ بڑھا کے مہر نے کھینچا ہلال کو
ڈھالیں دیکھا کے خم سپہ شام ہو گئی
دن تھا ابھی ادھر کہ ادھر شام ہو گئی

نعرہ کیا تو بھول گئے شیر ہمہما
آگے بڑھے تو ڈر سے ہٹی نہر علقمہ
جولاں کیا تو پھر نہ کسی جا فرس تھما
پھر آگیا کہیں کہیں چمکا کہیں جما
میداں سے، دل میں فوج ستمگر کے جا پڑا
مانند شیر، قلب میں لشکر کے جا پڑا

ناگہہ سروں پہ تیغ گری شہسوار کی
مارا چمک نے صاعقہ شعلہ بار کی
آتش بھڑک گئی غصب کردگار کی
جلنے لگیں صفیں سپہ نابکار کی
ہر تن پہ عکس تیغ دو دم ناگ بن گیا
زخموں میں ناریوں کے لہو آگ بن گیا

ہر وار میں سواروں کے مغفر گرا گئی
لشکر میں جس کا ہاتھ اٹھا سر گرا گئی
جو صف جمی یہ آ کے زمیں پر گرا گئی
دیوار آہنی کو برابر گرا گئی
سرسبز دم میں گلشن اقبال کر دیا
گردن کشان فوج کو پامال کر دیا

تھی رَنمیں راہ امن و اماں دشمنوں سے دور
ڈر ڈر کے بھاگی جاتی تھیں روحیں تنوں سے دور
اسوار زیں سے دور تھے، زیں تو سنوں سے دور
مغفر سروں سے دور تھے، سر گردنوں سے دور
زخموں سے کس کا جسم سراپا چمن نہ تھا
ٹکڑے نہ جسکے ہوں کوئی ایسا بدن نہ تھا

تھی خود میں کبھی کبھی سرکش کے سرمیں تھی
سر پر سے گاہ دوش میں تھی گاہ بر میں تھی
سینے سے پہلوؤں میں شکم سے کمر میں تھی
دلمیں کبھی نہاں، کبھی مخفی جگر میں تھی
موقوف اس کی جلوہ گری کچھ یہیں نہ تھی
پھرتی تھی عضو عضو میں، اور پھر کہیں نہ تھی

ترچھی چلی جبیں پہ تو ابرو اُڑا دیئے
جس نے گماں کو زہ کیا، بازو اڑا دیئے
پر بستہ کر کے تیر سہ پہلو اڑا دیئے
راکب کے پاؤں گھوڑے کے زانو اڑا دیئے
غل تھا کہ ہم تو جنگ میں رستم کو ٹوک لیں
لیکن اجل کے وار کو کس طرح روک لیں

ہر جا لپک لپک کے جو وہ شعلہ خو گئی
میداں سے مثل برق چمک چار سو گئی
موذی تڑپ کے مر گئے جب رو برو گئی
بچھو کا ڈنک اُسکو لگا جس کو چھو گئی
جوهر، چھری تھے، منکر ایماں کیواسطے
نشتر تھی اسکی نوک رگِ جاں کیواسطے

آج اپنا جب دکھا کے وہ ہوتی تھی شعلہ ور
ڈر ڈر کے چرخ روکتا تھا مہر کی سپر
دہشت سے تھرتھراتا تھا مریخ کا جگر
گردوں پہ کہہ رہی تھی یہ بجلی کہ ’الحذر‘
لرزاں اسی کے خوف سے مہر مبین ہے
وہ برق آسماں ہے، یہ برق زمین ہے

پھول اُڑ گئے جو ڈھالوں کی بادل پہ جا پڑی
پھل کٹ گئے جو تیغوں کے جنگل پہ جا پڑی
اسواروں پر کبھی کبھی پیدل پہ جا پڑی
چہرے بدل بدل گئے جس دل پہ جا پڑی
کی دست برد، کفر کے کوچے اُجاڑ کے
بت بن گئے لعیں تو پھری مُنھ بگاڑ کے

رکتی نہ تھی وہ سام و تہمتن کے سامنے
کس کس چمک سے جاتی تھی تن تن کیسامنے
تصویر مرگ پھرتی تھی دشمن کے سامنے
غل تھا، ارے نہ جائیو، ناگن کیسامنے
لپکی تو دم بھی خوف سے مارا نہ جائے گا
زہر اسکا چڑھ گیا تو اُتارا نہ جائے گا

آتش زبان صاعقہ کردار شعلہ رنگ
لیلیٰ ادا و سرکش و طناز و شوخ و شنگ
سفاک و کج نہاد و دل آزار و خانہ جنگ
ابرو غضب کے قہر کی چتون، بلا کے ڈھنگ
آفت تھی، دہنے بائیں جو دو ہاتھ چل گئے
ناز و ادا سے آئی جِدھر، دم نکل گئے

وہ قد وہ رنگ و روپ وہ مستانہ اسکی چال
کس بل میں بینظیر روانی میں بے مثال
جسکے گلے لگی، وہ اُسی دَم ہوا حلال
گھائل کوئی تھا، ذبح کوئی، کوئی پائمال
قبضے میں زور جسم میں نرمی بھری ہوئی
رگ رگ میں مثل برق تھی گرمی بھری ہوئی

وہ منھ وہ آب و تاب وہ چم خم وہ بانکپن
وہ نوک جھونک اور وہ چمکتا ہوا بدن
خون عدو کا جسم میں وہ سرخ پیرین
وہ چال سر جھکا کے چلے جس طرح دلہن
کیا شان کیا شکوہ تھی کیا زرق برق تھی
مثل عروس زیور جوھر میں غرق تھی

شعلے کی طرح جنگ و جدل میں بڑھی گھٹی
بجلی سی کوند کر کبھی لپکی، کبھی ہٹی
سو سو سروں کو کاٹ کے سر کی جدھر ڈٹی
ہر صف زمین گرم پہ تڑپی ، جلی، کٹی
پشتے بندھے ہوئے تھے یہ کشتوں کا حال تھا
جلدی میں دم اجل کو بھی لینا محال تھا

اُڑتے تھے اسکے دم سے شرارے ادھر اُدھر
گرتے تھے ٹوٹ ٹوٹ کے تارے ادھر اُدھر
چڑھ چڑھ کے سر تنوں سے اتارے ادھر اُدھر
دم میں پرے بچھا دیئے سارے اِدھر اُدھر
کوسوں زمیں پہ خون کا چھڑکاؤ کر دیا
برق غضب نے فوج کا ستھراؤ کر دیا

بڑھ کر جو نیزہ بازوں نے روکا دم مصاف
شہباز سی اُدھر بھی گئی تیغ خوش غلاف
نیزوں کے سر قلم کئے، اعدا کے سر شگاف
آگے بڑھی ہزبر نیستاں کو کر کے صاف
ناحق گرہ کشا سے جو لڑنے پہ تل گئے
باندھے تھے جتنے بند وہ اکدم میں کھل گئے

ترکش سے جس نے تیر نکالا بڑھا کے ہاتھ
سمجھے یہ سب کہ ہاتھ میں پہنچا قضا کے ہاتھ
جوڑا کماں میں تیر جو چلّے پہ لا کے ہاتھ
ناوک سمیت اُڑ گئے اہل خطا کے ہاتھ
بچنا ہوا محال ستمگر کی جان کا
گردن میں طوق بن گیا حلقہ کمان کا

رومیِّ زور نے جو دیا حکم قتل عام
خوں کی شفق میں ڈوب گئی سب سپاہِ شام
زنگی جو مورچے تھے انھیں کھا گئی حسام
ترکوں کی ایک وار میں ترکی ہوئی تمام
قتل انکو بھی کیا جو سمرقند والے تھے
اور مصریوں کے جسم تو منھ کے نوالے تھے

یوں پی گئی لہو کہ نہ اعدا میں دم رہا
کھائیں صفیں، مگر یوں ہی خالی شکم رہا
لاکھوں تھے پر نہ ایک بھی لڑنے کو تھم رہا
ہر جا علی کا شیر ہی ثابت قدم رہا
ہر ضرب میں تنوں سے زمیں پاٹتی ہوئی
میداں میں بڑھتی جاتی تھی سر کاٹتی ہوئی

ڈر ڈر کے ہر طرف سے فراری ہوئے سوار
ضیغم چلا ترائی میں چمکا کیے کہ راہوار
اونچی ہوئی لچک کے جو شمشیر آبدار
برپا ہوا یہ شور لب نہر ایک بار
لہرا رہی ہے چاشنی خوں کی چاٹ پر
بھاگو پری نہانے کو اُتری ہے گھاٹ پر

یہ شور تھا کہ آن ہی پہونچا وہ بحر جود
ساحل پہ ابر رحمت حق کا ہوا ورود
اللہ رے شیر حیدر کرار کی نمود
پانی سے ابھریں مچھلیاں پڑھتی ہوئی درود
دامان بحر حسن سے معمور ہو گیا
اک اک حباب قمقمہ نور ہو گیا

دریا میں مثل شیر در آیا وہ شہ سوار
پیاسوں کی یاد کرنے لگی دل کو بیقرار
رکھ کر جری نے میان میں شمشیر آبدار
کھولا علم سے مشک کو باچشم اشک بار
وا حسرتا کہ منھ بھی نہ پیاسے نے دھو لیا
مشکیزہ جھک کے نہر سے جلدی ڈبو لیا

راکب نے جب کئے نہ لب خشک اپنے تر
رہوار نے بھرا نفسِ سرد اُٹھا کے سر
چاہا بہت کہ پانی پئے اسپ خوش سیر
ڈالا نہ اس سمند نے منھ آب میں مگر
انکار تھا بجا فرس تیزگام کا
پیاسا تھا تین روز سے گھوڑا امام کا

پلٹا فرات سے وہ بہشتی جو ایک بار
دیکھا کھڑے ہیں نیزوں کو تانے ہوئے سوار
تیروں کو زہ کئے ہیں کماندار ہرزہ کار
ہیں سد راہ برچھیوں والے کئی ہزار
اک شور ہے کہ جانے نہ دینا دلیر کو
ہاں اے جوانو! گھیر لو حیدر کے شیر کو

ساحل پہ چمکی برق جو تیغوں کی جابجا
گھوڑے پہ قبلہ رو ہوئے عباس باوفا
مشکیزہ لے کے ہاتھوں پہ حق سے یہ کی دعا
بے یار و آشنا کے مدد کیجو کے خدا
سقائی کی ہے یوسف زہراؑ کی چاہ میں
یہ مشک سونپتا ہوں میں تیری پناہ میں

گھیرے ہوئے ہیں نہر کو دو لاکھ بدصفات
بندے کی آبرو ہے اس آفت میں تیرے ہات
جس طرح تو نے نوحؑ کو آفت میں دی نجات
مجھ پر بھی فضل کر یونہی اے ربّ پاک ذات
سقے پہ تشنہ لب پہ بہشتی پہ رحم کر
پروردگار، پیاسوں کی کشتی پہ رحم کر

جب کر چکا دعا پسر ضیغم صمد
ہرنے پہ مشک رکھ کے چلا صورت اسد
پہنچا جو گھاٹ پر وہ بہشتی بہ جد و کد
سَيفِ دُو دَم پکڑ کے کہا، یا علی مدد
کس دبدبے سے رُخ سوئے تیغ و تبر کیا
ڈھانپا سپر سے مشک کو سینہ سپر کیا

ہلہ ہوا ہزاروں کا تنہا پہ ایک بار
جھپٹے سوئے یمیں، تو کبھی جانب یسار
مثل حصار گرد تھے، حلقہ کئے سوار
برچھیوں سے روکتے تھے جب اڑتا تھا رہوار
تیغا کیا تھا ظالموں نے در کو خیر کے
کیونکر نکلتے، لوہے کے دریا کو تیر کے

دیکھا اُدھر جو مڑ کے تو برچھی لگی اِدھر
رُخ اسطرف کیا تو اُدھر چل گیا تبر
ناوک در آتے سینے میں آگے بڑھے اگر
کھینچے جو تیر، پڑ گئی تلوار پشت پر
کس کس سے کرتے جنگ عدو بیشمار تھے
اِن کا تو ایک وار تھا، اُنکے ہزار تھے

جب مشک تاکتا تھا کوئی بانی ستم
چھاتی تلے چھپاتے تھے ہرنے پہ ہو کے خم
آتیں سپر پہ نیزوں کی نوکیں جو دم بہ دم
بچ بچ کے انکو تیغ سے کر دیتے تھے قلم
تن خونمیں تر تھا خشک دہن میں زبان تھی
آنکھیں لڑی تھیں مشک سے پانی میں جان تھی

ہوتا تھا سینہ توڑ کے جب کوئی تیر پار
کہتے تھے مشک بچ گئی، احسان کردگار
تیغوں میں یا حفیظ کے نعرے تھے بار بار
سینے پہ روکتے تھے اُپی برچھیوں کے وار
راحت تھے سب یہ دکھ۔ دل بیتاب کیلئے
پانی کیا تھا اپنا لہو، آب کیلئے

یاں وہ دلیر جھیل رہا تھا لڑائی کو
واں کرب تھا قلق سے شہؑ کربلائی کو
ہردم پکارتے تھے، یہ زہرا کی جائی کو
گھیرا ہے ظالموں نے بہن، میرے بھائی کو
جھنکاریں سن رہا ہوں میں تیغوں کی دیر سے
تلوار چل رہی ہے ترائی میں شیر سے

نیزوں کے وار کرتے ہیں تنہا پہ مل کے سب
کب تک ہزارہا سے لڑے ایک تشنہ لب
جاتا ہوں رنمیں صبر کی طاقت نہیں ہے اب
تیغوں سے ٹکڑے ہوتا ہے عباسؑ ہے غضب
زینبؑ ابھی اڑا جو پھریرا نشان کا
ہر جا لہو بھرا تھا مرے بھائی جان کا

اب یہ نہیں اُمید کہ عباسؑ پھر کے آئے
بھیجوں کسے جو شیر جواں کو مرے بچائے
شبیر اپنے بھائی کی اُلفت کے صدقے جائے
پانی کے بدلے جان گئی، اسکی ہائے ہائے
ہوگا نہ کم یہ داغ، اگر مر بھی جاؤں گا
بابا کو اب میں خلد میں کیا مُنھ دکھاؤں گا

سُن کر یہ شور، پڑ گئی رانڈوں میں کھلبلی
زینبؑ کے تو کلیجے پہ گویا چھری چلی
مڑ کر سوئے نجف یہ پکاری وہ دل جلی
بھائی سے بھائی چھٹتا ہے فریاد یا علی
مرتا ہے اہل بیت کا سقہ دُہائی ہے
یا شیر کبریا دم مشکل کشائی ہے

پھر گہہ کے ’ہائے بھائی‘ جو حضرت نے کی بکا
گھبرا کے نکلی زوجہ عباس باوفا
سر پیٹی سکینہؑ بھی دوڑی برہنہ پا
کہتی تھی کیا ہوئے، ارے لوگو مرے چچا
جاؤں گی نہر تک یہی اب دلمیں ٹھن گئی
کیوں بابا جان کیا مرے سقے پہ بن گئی

بیٹی سے رو کے کہنے لگے شاہ خوش خصال
اب پوچھتی ہو، پہلے نہ آیا تمہیں خیال
بی بی کس آب ملیگا نہ تم کو علی کا لال
پانی کا اُن سے ہائے غضب کیوں کیا سوال
کس نے کہا تھا کیوں انھیں مشکیزہ لا دیا
بی بی تمہیں نے بھائی کو میرے گنوا دیا

شہؑ سے جونہی یہ اسنے سنا اڑ گئے حواس
ننھے سے ہاتھ اٹھا کہ پکاری بہ درد و یاس
للہ جلد آؤ چچا جان، میرے پاس
پانی نہ لاؤ، اب ہمیں مطلق نہیں ہے پیاس
عمو ہمارے دل کو نہ رنج و ملال دو
مشکیزہ بھر لیا ہو تو دریا میں ڈال دو

پچھتائی ہائے بھیج کے تم کو یہ نوحہ گر
ہوگا یہ سانحہ مجھے اس کی نہ تھی خبر
ہے ہے، تڑپ رہے ہیں زمیں پر مرے پدر
خیمے میں تہلکہ ہے، چچی پیٹتی ہیں سر
حال انکا دیکھ دیکھ کے گھبرائی جاتی ہوں
دریا پہ میں بھی برچھیاں کھانے کو آتی ہوں

عباسؑ نے سنی جو ترائی میں یہ صدا
اک چوٹ سی جگر پہ لگی، دل تڑپ گیا
چلّائے، صدقے جائے اس آواز کے چچا
بی بی نہ آئیو ہمیں گھیرے ہیں اشقیا
خوں تن سے بہہ رہا ہے بہت زخم کھائے ہیں
چھاتی کے نیچے مشک تمہاری چُھپائے ہیں

کڑھتا ہے دل بکا نہ کرو ڈاڑھیں مار کے
مانگو دعائیں ننھی سی چادر اتار کے
کُرتے سے پونچھو اشک شہؑ نامدار کے
کہدو نہ روئیں ہجر میں اس جاں نثار کے
ہے تین دن کی پیاس شہ خوشخصال کو
آ جائے غش کہیں نہ محمد کے لال کو

دریا سے مشک بھر کے تو جلدی پھرے تھے ہم
پر کیا کریں کہ موت نہیں چھوڑتی قدم
واللہ اپنی جان کا مطلق نہیں ہے غم
بی بی تمہاری پیاس کا صدمہ ہے دم بدم
لب تشنہ جیتے جی مرے بنت حسینؑ ہو
پانی کسی طرح تمہیں پہونچے تو چین ہو

مڑ مڑ کے دے رہا تھا صدا یہ وہ دل فگار
آیا عقب سے ابن طفیل ستم شعار
مارا شقی نے شانے پہ تیغا جو آبدار
کٹ کر گرا دلیر کا بازو، قضائے کار
تلوار چھٹ گئی تو پکارے ستم ہوا
ہیہات دست راست ہی پہلے قلم ہوا

دامن تلک قبا ہوئی ساری لہو میں تر
مشکیزہ بائیں ہاتھ میں تھامے رہے مگر
پہلو سے دب کے دوسرے ظالم نے بیخطر
ماری جو تیغ وہ بھی گرا ہاتھ خاک پر
غصے سے شیر نے لب نازک چبا لیا
دانتوں سے جھک کے مشک کا تسمہ دبا لیا

سیدھے ہوئے تو سر پہ لگا گرز آہنیں
تیورا کے یا علی جو کہا ہل گئی زمیں
نیزے سے مشک چھید گیا اک عدوے دیں
پانی بہا تو گر پڑے عباس مہ جبیں
چلّائے، مشک لٹ گئی پیاسونکے نام کی
آقا مدد کو آئیے اپنے غلام کی

سنتے ہی اس صدا کے لگا دل پہ تیر غم
بس سر کو پیٹتے ہوئے دوڑے شہِ امم
دامن تلک پھٹا تھا گریباں، کمر تھی خم
اور آنسوؤں سے چشم و محاسن تمام نم
عریاں تھی تیغ دست مُبارک میں شاہ کے
نعرے لب حسینؑ پہ تھے ’وا اخاہ‘ کے

اُس وقت پہنچے لاش پہ شبیرؑ خوش صفات
جسوقت قطیع ہوتا تھا واں رشتہ حیات
دم توڑتے تھے حضرت عباس نیکذات
بھائی سے شہؑ لپٹ گئے پھیلا کے دونوں ہات
شانے کٹے جو پائے تو جی سنسنا گیا
ایسی اک آہ کی کہ فلک تھرتھرا گیا

رونے سے شہؑ کے ہوش میں آیا علی کا لال
چاہا کہ دیکھیں آنکھوں سے شبیرؑ کا جمال
پتلی مگر ٹھہرتی نہ تھی ضعف تھا کمال
حضرت پکارے بھائی میں قربان، کیا ہے حال
بولو تو کچھ حسین بہت بیقرار ہے
آہستہ عرض کی کہ دم اختصار ہے

مولا سمٹ کے آیا ہے سینے میں اب تو دم
آنکھیں ملوں میں آگے ذرا لائیے قدم
منھ رکھ کے منھ پہ بولے یہ حضرت بچشم نم
بھیا تمہاری خوں بھری آنکھوں کے صدقے ہم
اس کا نہیں خیال کہ ہونٹوں پہ جان ہے
الله، جاں کنی میں بھی بھائی کا دھیان ہے

عباس اب ہے زیست بہت ہم کو ناگوار
لیتے چلو ہمیں بھی تو جانیں تمہارا پیار
بازو قوی تھا تم سے، کمر تم سے اُستوار
کون اب ہمیں بچائے گا تیغوں سے بار بار
درداء فلک نے کوہ مصیبت گرا دیا
بھائی تمہارے غم نے کلیجہ ہلا دیا

ماتم سے کچھ علیؑ کے یہ ماتم نہیں ہے کم
سر ننگے نکلی آتی ہے زینب اسیر غم
عاشق تمہاری بالی سکینہ بچشم نم
منھ اپنا پیٹ پیٹ کے روتی ہے دم بدم
صدمہ ہوا یہ سُن کے دل دردناک پر
مچھلی سے لوٹنے لگے عباسؑ خاک پر

شبیرؑ نے لپٹ کے سنبھال پہ تھرتھرائے
اتنا کہا کہ ہائے سکینہؑ کی پیاس ہائے
دم رک گیا تو پھر نہ سخن کچھ زباں پہ لائے
آنکھیں پھرا دیں ماتھے پہ قطرے عرق کے آئے
خشکیدہ ہونٹ کھل گئے، مُنھ زرد ہو گیا
دو چار ہچکیوں میں بدن سرد ہو گیا

چھاتی پہ ہاتھ مار کے تڑپے جو واں حسینؑ
نکلی لحد سے فاطمہ کرتی ہوئی یہ بین
ہے ہے جہاں سے اٹھ گیا حیدر کا نور عین
کیونکر اب آئیگا مرے بچے کے دل کو چین
غم خوار کوچ کر گیا زہراؑ کے لال کا
ہے ہے جوان مر گیا انتیس سال کا

تنہا ہوا اِمامِ اُمم وا مصیبتا
لوٹے گئے نبیؐ کے حرم وا مصیبتا
بازو ہوئے جری کے قلم وا مصیبتا
کون اب اُٹھائے گا یہ علم وا مصیبتا
آئی خزاں چمن میں شہؑ مشرقین کے
اب کس سے پانی مانگیں گے بچے حسینؑ کے

مادر کے اس بیان پہ روئے شہؑ زمن
بس اے انیسؔ آگے نہیں طاقت سخن
کر یہ دُعا خُدا سے کہ اے ربّ ذوالمنن
بہر رسول و حیدر و زہرا پئے حسنؑ
محشر میں اس غلام کا آقا کا ساتھ ہو
دامن امام دیں کا ہو اور میرا ہاتھ ہو
