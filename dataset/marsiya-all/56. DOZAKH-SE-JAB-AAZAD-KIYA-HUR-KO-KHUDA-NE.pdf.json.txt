دوسرا مرثیہ
در حال حضرت عونؑ و محمدؑ
بند 153

مطلع
دوزخ سے جب آزاد کیا حُر کو خدا نے
کھلوا دیے فردوس کے در عمده کشا نے
زانو پہ رکھا سر کو امامِ دوسرا نے
اعلیٰ کیا ادنیٰ کو بزرگوں کی دُعا نے
سب جس کے طلبگار تھے جنت میں وہ در تھا
حوران جناں گرد تھیں اور بیچ میں حُر تھا

چرچا تھا کہ مہمان حسینؑ آیا ہے دیکھو
دنیا سے بصد زینت و زین آیا ہے دیکھو
والائے شہر بدر و حنین آیا ہے دیکھیو
شیدائے رسول الثقلین آیا ہے دیکھو
دم نکلا ہے گودی میں شہنشاہ زمن کی
سونگھو اسے خوشبو ہے یہ زہراؑ کے چمن کی

اللہ کے لشکر کا حراول ہے یہ غازی
بعد اسکے ہیں سب، کشتہ اول ہے یہ نیازی
خاک قدم احمد مرسل ہے یہ غازی
رتبے میں ملائک سے بھی افضل ہے یہ غازی
اس پر نظر لطف شہنشاہ نجف ہے
آنکھیں ہم اگر فرش کریں عین شرف ہے

اللہ کی درگاہ کا مقبول ہے یہ بھی
مقبول نہ کیونکر ہو کہ مقتول ہے یہ بھی
مجرم پہ کرم، شاہ کا معمول ہے یہ بھی
گلدستہ اسلام کا اک پھول ہے یہ بھی
نیکوں سے بدی وہ نہیں کرتا جو بھَلا ہے
مُرجھا کے یہ پھولا ہے خزاں ہو کے پھلا ہے

کیا اصل تھی اس نخل کی اور کیا ثمر آیا
لو شام کا بھولا ہوا وقتِ سحر آیا
اللہ کی قدرت یہ کہاں تھا کدھر آیا
تلواروں کے دریا سے سلامت اتر آیا
نیزوں کو عصا تیغوں کو پُل کر دیا اس نے
آتش کو چین خار کو گل کر دیا اس نے

کس لشکر بد خو سے بگڑ کر نکل آیا
دو لاکھ ستمگاروں سے لڑ کر نکل آیا
تنتا ہوا تلوار پکڑ کر نکل آیا
نیزہ تھا کہ ہر قلب میں گڑ کر نکل آیا
کعبے کی طرف دیر میں گو دیر سے پہنچا
شر نے اسے روکا تھا مگر خیر سے پہنچا

حوروں کے وہ چہرے وہ ضیائے در دنداں
کوئی متبسم کوئی گریاں کوئی خنداں
باتوں کی ملاحت لب شیریں سے دو چنداں
سن پائیں تو چاٹا کریں ہونٹوں کو سخنداں
سودا ہو پری دیکھ لے گر حور کی آنکھیں
سورج کی چک چاند سا منہ نور کی آنکھیں

ہاتھوں پہ وہ کوثر کے چھلکتے ہوئے ساغر
پانی وہ سبک اس پہ لچکتے ہوئے ساغر
شیشے وہ بلوری وہ چمکتے ہوئے ساغر
وہ مشک کی خوشبو وہ مہکتے ہوئے ساغر
پژمردہ اگر غنچۂ خاطر ہو تو کھِل جائے
برسوں نہ لگے پیاس گر اک جام بھی مل جائے

وہ نرگسی آنکھیں، وہ اُن آنکھوں کے اشارے
اُٹھ سایۂ طوبیٰ سے چل اب گھر میں ہمارے
دیکھ اس طرف اے حضرت شپیرؑ کے پیارے
ساماں ہیں مہیا ترے آرام کے سارے
سیراب ہو، گرمی سے اگر تشنہ دہن ہے
وہ کوثر و تسنیم ہے یہ نہر لبن ہے

حوریں کریں شوقیہ سخن واہ ری قسمت
مشتاق ہو جنت کا چمن واہ ری قسمت
سر گود میں لیں شاہ زمن واہ ری قسمت
بھائی کہیں حضرت کی بہن واہ ری قسمت
مرنا وہ کہ عالم کا خبر گیر سرہانے
پہلو میں علیؑ حضرت شپیرؑ سرہانے

الله ری وفائے رفقائے شہِ ذیجاہ
دل سینوں میں لبریز ولائے شہِ ذیجاہ
سر دیتے تھے ہنس ہنس کے برائے شہِ ذیجاہ
کرتے تھے سفر چوم کے پائے شہِ ذیجاه
نے جانب دنیا تھیں نہ دریا کی طرف تھیں
مرتے ہوئے آنکھیں شہ والا کی طرف تھیں

مرنے پہ کسے تھا کمر ایک ایک سے پہلے
کر دیتا تھا سینہ سپر ایک ایک سے پہلے
دیتا تھا بصد شوق سر ایک ایک سے پہلے
کرتا تھا دل شہ میں گھر ایک ایک سے پہلے
دشوار انھیں زیست کی ایک ایک گھڑی تھی
کوثر سے نظر خُلد سے جان ان کی لڑی تھی

ایماں شہ والا کی ولا جانتے تھے وہ
مر جانے کو آئین وفا جانتے تھے وہ
جینے کو ہوس دم کو ہوا جانتے تھے وہ
فاقوں کے بیاں کو بھی گلا جانتے تھے وہ
کچھ فرق اطاعت میں وہ ناکام نہ لائے
پانی کا زبانوں پر کبھی نام نہ لائے

وہ ابن مظاہر کہ حبیبوں میں جو تھے فرد
دنیا میں کسے ملتے ہیں اس طرح کے ہمدرد
اعدا کے لئے تیغ ہلالی دم نادرد
پیری میں اولوالعزم بڑھاپے میں جوانمرد
سب چھوٹے مگر دا من حضرت نہیں چھوڑا
مرنے پہ بھی اب تک در دولت نہیں چھوڑا

جب دے چکے سب غیر عزیزوں کی طرح سر
بیجاں ہوئے دو ایلچی شاہ کے دلبر
مرنے پہ کمر باندھتے ہیں قاسم بے پر
کہتی ہیں جھکائے ہوئے سر شاہ کی خواہر
ہے سخت عجب دونوں کی دانائی سے مجھ کو
ان بیٹوں نے محجوب کیا بھائی سے مجھ کو

سب جاتے ہیں اور رن کی وہ رخصت نہیں لیتے
مر جانے کی ماموں سے اجازت نہیں لیتے
سید سے سرافرازی کا خلعت نہیں لیتے
سر دے کے جو ملتی ہے وہ دولت نہیں لیتے
پانی نہ ملے گر دم آخر نہ ملے گا
کہہ دے کوئی ایسا تمھیں دن پھر نہ ملے گا

کم عمر ہیں غیرت کی وہ کیا بات کو جانیں
سوکھے ہوئے ہونٹوں پہ پھراتے ہیں زبانیں
ہے ہے انھیں شپیرؑ سے پیاری ہوئیں جانیں
پچھتائیں گے روئیں گے نہ کہنا مرا مانیں
اب تیر جگر گوشۂ زہراؑ پہ چلیں گے
جب وقت نکل جائے گا تب ہاتھ ملیں گے

وہ نام پہ مرتے ہیں جو ہیں عاقل و ذیہوش
سب دل میں کہیں گے کہ ہوئے جنگ سے روپوش
موقع ہو تو گویا کبھی رہتے نہیں خاموش
کیا جان کا پھر دھیان شجاعت کا ہو جب جوش
فرق ان کے تہور میں کسی طور نہیں ہے
باعث یہ لڑکپن کا ہے کچھ اور نہیں ہے

یہ ذکر تھا نوشاہ جو روتے ہوئے آئے
مادر نے جو پوچھا تو سخن لب پہ یہ لائے
اب جاتے ہیں مرنے کو پھوپھی جان کے جائے
ان بھائیوں سے پہلے نہ ہم خوں میں نہائے
اب بھی ہمیں پیغام اجل آ نہیں جاتا
یوں روتے ہیں شپیرؑ کہ دیکھا نہیں جاتا

زینبؑ نے کہا میری مراد آئی سدھاریں
تیغوں میں گوارا ہوں مرے دودھ کی دھاریں
دشمن جو ہیں اولاد علیؑ کے انہیں ماریں
لڑنے پہ چڑھیں شمر کا سر تن سے اُتاریں
یہ کس کا لہو دیکھ کے وہ جوش میں آئے
جب میں ہوئی بیہوش تو وہ ہوش میں آئے

خیمے میں یہ باتیں تھیں کہ آئے وہ دلاور
دیکھا کہ الگ بیٹھی ہوئی روتی ہے مادر
ساتھ اپنے اُنھیں لے کے گئیں بانوئے بے پر
کی عرض کی چھاتی سے لگا لو انھیں خواہر
یہ نور نظر لائق الطاف و عطا ہیں
تقصیر ہوئی کیا کہ حضور ان سے خفا ہیں

منہ پھیر کے یہ کہنے لگی شاہ کی ہمشیر
شکوہ ہے مقدر کا کچھ ان کی نہیں تقصیر
غیرت کی ہے جا غیر تو ہوں فدیۂ شپیرؑ
منہ پھیریں وہ مقتل سے جو ہوں صاحب کے شمشیر
انصاف تو کیجے مجھے کیونکر نہ گلا ہو
وہ پہلے نہ بیدم ہوں لہو جن میں ملا ہو

حُر کون تھا اور کون بن قیس بجلّی
ہے عرش تلک جن کے ستاروں کی تجلّی
کیونکر ہو دل مادرِ مضطر کو تسلی
مقتل میں یہ کوتاہیاں گھر میں وہ تعلّی
آفت ہے یگانے بھی جو ہمت نہ کریں گے
یہ کس نے کہا تھا کہ ہمیں پہلے مریں گے

فرزند حسنؑ مرنے کو جا لیں تو یہ جائیں
عباس علیؑ خوں میں نہا لیں تو یہ جائیں
ہمشکل نبیؐ برچھیاں کھا لیں تو یہ جائیں
لاشے ابھی شہزادوں کے آ لیں تو یہ جائیں
کھلتا نہیں کچھ جوشِ شجاعت انھیں کیوں ہے
حضرت تو سلامت ہیں یہ عجلت انھیں کیوں ہے

کیوں روتے ہیں کیا چھن گئی سر سے مرے چادر
خالی ابھی ہونے دیں محمدؐ کا بھرا گھر
وقت آئے تو دکھلائیں گے تلواروں کے جوہر
جرأت میں وہ جعفر ہیں شجاعت میں یہ حیدرؑ
جب کوئی نہ ہوئے گا تو یہ جنگ کریں گے
کیا عیب ہے پہلے نہ مرے بعد مریں گے

تلواروں میں دم عشق کا بھرتے ہیں وفادار
سر دینے میں سبقت کہیں کرتے ہیں وفادار
موقع ہو تو دنیا سے گزرتے ہیں وفادار
سردار سے پہلے کہیں مرتے ہیں وفادار
خنجر دل زہراؑ پہ جو چل لے تو سدھاریں
ماں خیمے سے سر ننگے نکل لے تو سدھاریں

میں سمجھی تھی پہلے کہ یہ ڈھونڈھیں گے بہانا
کچھ منہ کا نوالا نہیں تلواروں کا کھانا
لازم تھا اُسی وقت انھیں خیمے میں آنا
سچ ہے کہ وفاداروں سے خالی ہے زمانا
جس تیغ میں تاثیر زبانوں میں نہیں ہے
غیروں میں جو الفت ہے یگانوں میں نہیں ہے

کم عمر ہیں بچے ہیں یہ کیا وقت کو جانیں
رخ زرد ہیں لب خشک ہیں سوکھی ہیں زبانیں
واں تیغوں کی تابش ہے کڑکتی ہیں کمانیں
جو نام پہ مرتے ہیں وہ دیدیتے ہیں جانیں
مذکور بزرگان خوش اوقات تو رہ جائے
جانیں نہ رہیں گر نہ رہیں بات تو رہ جائے

ماں کو تو سبک کرچکے کنبے کی نظر میں
میں لٹ گئی اس رنج و مصیبت کے سفر میں
پوچھے کوئی ان سے کہ یہ کیوں آئے ہیں گھر میں
کھولیں انہیں باندھے ہیں جو ہتھیار کمر میں
فوجوں میں یہی طور تھے خالق کے ولی کے
لو ناز ہے اس پر کہ نواسے ہیں علیؑ کے

توڑ آئے ہوں خیبر سے کسی در کو تو کہہ دیں
مارا ہو جو مرحب سے دلاور کو تو کہہ دیں
تا کوفہ بھگا آئے ہوں لشکر کو تو کہہ دیں
خوشنود کیا ہوئے جو مادر کو تو کہہ دیں
چُپ کیوں ہیں جو نصرت کی خبر لے کے پھرے ہیں
کیا شام کے سردار کا سر لے کے پھرے ہیں

یہ ذکر تھا جو خیمے میں داخل ہوئے شپیرؑ
دیکھا کہ ہیں بیٹوں سے خفا زینب دلگیر
فرمایا شکایت کے سخن کیجو نہ ہمشیر
ملتے ہیں کسے ایسے پسر صاحب شمشیر
ہر بار اجازت کو یہ قدموں پہ جھکے ہیں
زینبؑ یہ دلاور مرے روکے سے رُکے ہیں

افلاک شجاعت کے یہی دو ہیں شہنشاہ
رکھتے انھیں پردوں میں جو ہوتے اسد اللہ
پوچھے کوئی مجھ سے تمھیں قدر انکی نہیں آہ
تم تو شہ مرداں کی جلالت سے ہو آگاہ
ہلتی تھی زمیں غیظ سے خالق کے ولی کے
یہ اور کے چتون ہیں کہ تیور ہیں علیؑ کے

مالک ہو تم ان دونوں کی بگڑو کہ خفا ہو
بہتر ہے وہ غصہ جو مناسب ہو بجا ہو
ایسے ہیں کہ حق دودھ کا ان سے نہ ادا ہو
میں کیا کروں جب دونوں کا مرنا تمھیں چاہو
سمجھائیں کہ ہاتھوں سے انہیں کھوؤگی زینبؑ
جب یہ نہ ملیں گے تو بہت روؤ گی زینبؑ

کس طرح میں اس دولت بیداد کو کھوتا؟
جیتا میں جو ان میں سے کوئی پاس نہ ہوتا؟
موت آتی تو سر دے کے میں اس دشت ہیں سوتا
روتے یہ مری لاش پہ میں ان کو نہ روتا
کچھ بس نہیں چلتا جو اجل آتی ہے زینبؑ
موت ان کو مرے گھر سے لئے جاتی ہے زینبؑ

دو داغِ جگر سوز میں ہمشیر کروں کیا
بچوں کے بچا لینے کی تدبیر کروں کیا
کرتی ہے اکیلا مجھے تقدیر کروں کیا
رکتے نہیں یہ صاحب شمشیر کروں کیا
صدمہ اُسے ہوتا ہے زیادہ جسے روکوں
مشکل ہے مجھے کس کو رضا دوں کسے روکوں

زینبؑ نے کہا آپ الم ان کا نہ کیجے
طالب ہیں تو بہتر ہے اجازت انھیں دیجے
قربان ہیں سب بھانجے ہوں یا کہ بھتیجے
گر دھیان ہے میرا تو قسم رونے کی لیجے
بیٹے بھی فدا آپ پہ ہیں میں بھی فدا ہوں
دیر اتنی ہوئی کیوں میں اسی پہ تو خفا ہوں

تھرا کے وہ بولے کہ ہماری نہیں تقصیر
قسمت میں خجالت تھی نہ یاور ہوئی تقدیر
فرمایا شجاعت کے منافی ہے یہ تقریر
مسلم کے پسر کاہے کو تھے صاحب شمشیر
جاتے ہوئے کس دوست کو آقا نے نہ روکا
روکا تمھیں، اُن کو شہ والا نے نہ روکا

جو مرد ہیں پہلے ہی مر جاتے ہیں پیارو
آزردہ تھی پر خیر خوشی اب ہوں سدھارو
صدقے گئی اُلجھے ہوئے گیسو تو سنوارو
واری یہ تمنا ہے کہ سر ناموں پہ وارو
سر دے کے جسے پاتے ہیں وہ راہ یہی ہے
صدقے گئی شادی ہے یہی بیاہ یہی ہے

پوشاک بدل کر جو سجے جنگ کے ہتھیار
غل تھا کہ چلے شاہ کی ہمشیر کے دلدار
مجرے کو جھکے ماں کے جو وہ آئینہ رخسار
سینے میں تڑپنے لگا زینبؑ کا دلِ زار
فرمایا ادا سر سے کرو حق شہ دیں کا
لو جاؤ مبارک ہو سفر خلد بریں کا

فوجوں کو مرے دودھ کی تاثیر دکھانا
دادا کی طرح جوہر شمشیر دکھانا
تن تن کے یداللہ کی تصویر دکھانا
مظلومیت حضرت شبیرؑ دکھانا
تلواریں اگر لاکھ چلیں سر نہ فرو ہو
جو سامنے آ جائے وہ اک ضرب ہیں دو ہو

حیدرؑ کی شجاعت کا معرف ہے زمانا
فوجوں پہ اُسی دبدبہ و شان سے جانا
ہنس ہنس کے تم ان چھاتیوں پر برچھیاں کھانا
جرأت کے منافی ہے سپر چہرے پہ لانا
ظلمت ہو قمر پر یہ سزاوار نہیں ہے
جو منہ کو چھپاتا ہے وہ رودار نہیں ہے

بلوا ہو تو پروانہ رہے بھائی پہ بھائی
مثل جسد و روح نہ دم بھر ہو جدائی
دکھلائیو ان چھوٹے سے ہاتھوں کی صفائی
جانیں جو لڑا دو گے تو سر ہوگی لڑائی
گر مر گئے توقیر بھی عزت بھی ملے گی
میں دودھ بھی بخشوں گی شہادت بھی ملے گی

دم ہونٹوں پہ آ جائیں اگر پیاس کے مارے
غش کھا کے جو گریو بھی تو دریا سے کنارے
پانی کو ترستے رفقا مر گئے سارے
یہ آب رواں بند ہے ماموں پہ تمھارے
تلواریں ہیں موجوں کی روانی نہ سمجھنا
دریا ہے لہو کا اسے پانی نہ سمجھنا

کی عرض یہی ہوئے گا اے مادر غمخوار
کیا بات ہے جیتے ہیں تو مرنا نہیں دشوار
اس پیاس میں صابر ہیں غلامان وفادار
دریا کو نظر بھر کے جو دیکھیں تو گنہ گار
دیجے گا سزا فرق اطاعت میں گر آئے
پھر دیکھیں نہ منہ آپ جو رخ تک سپر آئے

یہ کہتے ہی خیمے سے وہ صفدر نکل آئے
ایک برج سے دو چاند برابر نکل آئے
رومال رکھے آنکھوں پہ اکبرؑ نکل آئے
شپیرؑ بھی روتے ہوئے باہر نکل آئے
قدموں پہ جھکے وہ جو شہنشاہ زمن کے
کس صبر سے رخصت کیا بیٹوں کو بہن کے

شرما کے کہا جاؤ خدا حافظ و ناصر
شمشیر و سناں کھاؤ خدا حافظ و ناصر
اب دل کو نہ شرماؤ خدا حافظ و ناصر
چھاتی سے لگو آؤ خدا حافظ و ناصر
ناشاد و پُر ارمان مرے گھر سے چلے ہو
گھوڑے پہ چڑھا لوں میں کہ گودی میں پلے ہو

تھامے ہوئے تھے بازوؤں کو قاسمؑ و اکبرؑ
گھوڑوں پہ چڑھے زینب ذیجاہ کے دلبر
الفت سے چلے ساتھ علمدارِ دلاور
تب کہنے لگے جوڑ کے ہاتھوں کو وہ صفدر
کچھ فوجِ شقاوت نہیں دور آپ ٹھہر جائیں
آقا پہ مصیبت ہے حضور آپ ٹھہر جائیں

فرمایا کہ دل سینے میں ٹھہرے تومیں ٹھہروں
اور زخم نہ ہوں دل پہ جو گہرے تو میں ٹھہروں
دریا سے ہٹا لوں جو یہ پہرے تو میں ٹھہروں
پانی ہوں ستمگاروں کے زہرے تو میں ٹھہروں
لازم ہے کہ جاؤں تو صفیں توڑ کے جاؤں
زینبؑ سے کہوں کیا جو تمھیں چھوڑ کے جاؤں

مجرے کو جھکے ماموں کے وہ آئینہ رخسار
مغموم پھرے حضرتِ عباسؑ علمدار
تیغوں میں چلے جنس شہادت کے طلبگار
باگیں جو اٹھائیں تو ہوا ہو گئے رہوار
ساتھ اُن کے ہرن جست میں نے گشت میں پہنچے
اُڑتے ہوئے طاؤس جناں دشت میں پہنچے

دو صاحقے لشکر میں چہکتے ہوئے آئے
شعلے تھے کہ آندھی میں لپکتے ہوئے آئے
دو شیر صف جنگ کو تکتے ہوئے آئے
دو گل تھے ہوا پر کہ مہکتے ہوئے آئے
تھا شور کہ ہوش اُڑتے ہیں یاں کبک دری کے
گھوڑے نہیں جھونکے ہیں نسیم سحری کے

وہ گردنیں دونوں کی وہ سُم اور وہ سینے
غل تھا کہ یہ سینے بھی کبھی دیکھے ہیں کسی نے
چاروں وہ قدم اور وہ رکابوں کے قرینے
کرسی کے یہ پائے ہیں تو وہ عرش کے زینے
سرعت میں ہے راہ جبل و بحر و صراط ایک
بلقیس کا تخت ایک سلیماں کی بساط ایک

آہو ہیں کہ سرگرم تگ و دو ہیں زمیں پر
دو شیر مہیائے روارو ہیں زمیں پر
نعل انکے نہیں آٹھ مہِ نو ہیں زمیں پر
کیلیں نہ کہو اختر پڑضو ہیں زمیں پر
طاؤس میں جلوہ ہے پہ یہ چال نہیں ہے
پریوں کے کھلے بال ہیں یہ یال نہیں ہے

کیا دونوں کو اسپان سبک تاز ملے ہیں
جانبازوں کو ہوار بھی جانباز ملے ہیں
فتراک نہیں ہیں پر پرواز ملے ہیں
زینبـؑ کے لیے ساز خدا ساز ملے ہیں
شیروں کا بھی یہ رعب دم جنگ نہیں ہے
رستم کا کمر بند ہے یہ تنگ نہیں ہے

غصے میں جو ہر بار ٹھہر جاتے ہیں چل کے
آنکھوں نے نیا حسن دکھایا ہو اہل کے
اس طرح قدم خاک پہ رکھتے ہیں سنھبل کے
گر ہاتھ میں ہو جام لبالب تو نہ چھلکے
ہر گام پہ اڑ جانے کو تیار ہیں دونوں
بچوں کی سواری سے خبر دار ہیں دونوں

زینوں پہ جو ہیں عرش الہی کے ستارے
جب پٹریاں جمتی ہیں تو بھرتے ہیں ترارے
خوش فہم ہیں ایسے کہ سمجھتے ہیں اشارے
ہیں شاہسوار آپ یداللہ کے پیارے
کمسن ہیں پہ مرنے پہ کمر باندھے ہوئے ہیں
کس حسن سے رہواروں کے سر باندھے ہوئے ہیں

ہر چند ہیں دونوں کے رکابوں سے جدا پاؤں
منہ ملتی انھیں قدموں پہ رکھتی جو ہوا پاؤں
ہیں راہ رو جادۂ تسلیم و رضا پاؤں
کیا ران ہے، کیا باگ ہے، کیا ہاتھ ہیں، کیا پاؤں
شوکت جو دکھاتے ہیں سمندوں کو بڑھا کر
حضرت نے سکھایا ہے یہ کاندھوں پہ چڑھا کر

وه برق یہ صرصر، یہ چھلاوا وہ پری ہے
وہ آہوئے صحرا ہے تو یہ کبک دری ہے
سرعت جسے کہتے ہیں وہ رگ رگ میں بھری ہے
ہر گام نئی چال، نئی جلوہ گری ہے
نعل ان کے کہیں برق ہیں، شمشیر کہیں ہیں
آہو کہیں، چیتے ہیں کہیں، شیر کہیں ہیں

گھوڑے ہیں کہ طاؤس شہادت کے چمن کے
باریک وہ جلدیں کہ خجل پھول سمن کے
گردن کے مہ نو سے وہ ٹوٹے ہوئے منکے
گھونگھٹ میں بھی پیدا ہیں سب انداز دلھن کے
دونوں کے پسینے میں زبس عطر کی بو ہے
رفتار میں گرمی یہ پریزادوں کی خو ہے

وہ شان وہ اجلال وہ شیروں کی نگاہیں
نعرے جو کیے بند ہوئیں امن کی راہیں
دعوی کہ فنا کر دیں ابھی ہم جسے چاہیں
ہمت وہ کہ جو منہ سے کہیں اس نباہیں
فوجوں کو بھگایا ہے تو ہم بڑھ کے تھمے ہیں
سر کے نہیں جب کھیت میں یہ پاؤں جمے ہیں

فوجوں کی صفائی جو نہ دیکھی ہو تو دیکھو
لشکر میں دوہائی جو نہ دیکھی ہو تو دیکھو
ہاں قلعہ کشائی جو نہ دیکھی ہو تو دیکھو
بچوں کی لڑائی جو نہ دیکھی ہو تو دیکھو
یہ منہ کبھی تیغوں سے پھرے ہیں نہ پھریں گے
مرتے ہوئے دس بیس قدم بڑھ کے گریں گے

تم سب میں شجاعت کا دھنی جو ہو وہ نکلے
بد خواہ امام مدنی جو ہو وہ نکلے
آمادهٔ شمشیر زنی جو ہو وہ نکلے
سر دفتر لشکر شکنی جو ہو وہ نکلے
تنہا نہیں آ سکتے تو فوجیں بہم آئیں
کیوں دیر ہے کیا تم نہیں بڑھتے تو ہم آئیں

تم لاکھ ہو ہم دو ہیں پہ راضی ہیں رضا پر
لاکھوں ہو تو کیا ہو نظر اپنی ہے خدا پر
جلدی ہے کہ صدقے ہوں امام دوسرا پر
کھل جائیں نشاں چوب لگے طبل وغا پر
دیر اب نہ کرو جان لڑائی میں لڑی ہے
ہم پیاسے ہیں دو روز کے اور دھوپ کڑی ہے

یہ ذکر ابھی تھا کہ خدنگ آئے اُدھر سے
شمعوں کی طرف اڑ کے پتنگ آئے اُدھر سے
سرہنگ جفا جو پئے جنگ آئے ادھر سے
یاں سے جو بڑھے لعل تو سنگ آئے اُدھر سے
ڈھالیں تھیں بہم گرز بھی ہاتھوں میں تُلے تھے
نیزے بھی لچکتے تھے پھریرے بھی کھلے تھے

کڑکیں وہ کمانیں کہ ہوا فوج میں کڑکا
تیغوں کی سپیدی تھی کہ تھا نور کا تڑکا
گہ بجھ گیا خورشید کا شعلہ کبھی بھڑکا
ہر دل کو ہلا دیتا تھا سر کٹنے کا دھڑکا
نعرے تھے کہ حیدر کے دلیروں سے وغا ہے
گھوڑے بھی بھڑکتے تھے کہ شیروں سے وغا ہے

دانتوں میں سواران عرب ڈاڑھیاں دابے
وہ صورتیں خونخوار وہ گھوڑے دو رکابے
وہ گردنیں، وہ سر تھے کہ معکوس قرابے
وہ آگ کے پُتلے تھے تو شبدیز شتابے
خوں آلِ محمدؐ کا بہایا تھا اُنھوں نے
سادات کے خیموں کو جلایا تھا انھوں نے

قبضوں پہ ادھر ہاتھ صلح شوروں نے ڈالے
تیر آئے کمانوں سے بڑھے ظلم کے بھالے
یاں نیمچے شیروں نے نیاموں سے نکالے
فوجوں پہ چلے شاہ کی آغوش کے پالے
اک برق گری لشکر بد خو کی صفوں پر
دو شیروں نے حملہ کیا آہو کی صفوں پر

تِربھِر ہوا لشکر یہ صف اس جا تھی وہ اس جا
آفت تھی نہ کس صف پہ قیامت تھی نہ کس جا
ہل چل ہوئی دو شیر گئے فوج پہ جس جا
فوجوں میں یہ تھا شور کہ دنیا ہے نجس جا
سمجھے تھے کہ شپیرؑ کا سر ہاتھ لگے گا
جانیں تو چلیں اب کسے زر ہاتھ لگے گا

اے سیف زباں تازہ لڑائی مجھے دکھلا
اے تیغ علیؑ قلعہ کشائی مجھے دکھلا
شمشیر طلاقت کی صفائی مجھے دکھلا
اے ذہن رسا اپنی رسائی مجھے دکھلا
پشتی کو ہے موجود وہ صفدر جو علیؑ ہے
پھر کھینچ وہ تلوار جو سو بار چلی ہے

یا شیر خدا سیف دو دم دیجئے مجھ کو
یا شاہ نجف طبل و علم دیجئے مجھ کو
سربر ہوں نا لشکر وہ حشم دیجئے مجھ کو
میداں جو نہ چھوڑے وہ قلم دیجئے مجھ کو
نیزے سپہ شام کے ہٹتے نظر آئیں
سب فوج کے چہرے ابھی کٹتے نظر آئیں

کوثر کا بھرا جام پلا دیجئے مولا
بالائے وِلا اور ولا دیجئے مولا
پھر غنچہ خاطر کو کھلا دیجئے مولا
شمشیر فصاحت کو جلا دیجئے مولا
میں وہ نہیں، یا خلق میں انصاف نہیں ہے
مدت سے جو چُپ ہوتی زباں صاف نہیں ہے

گو پیر ہوں پر زور جوانی ہے ابھی تک
سوکھے ہوئے دریا میں روانی ہے ابھی تک
دنداں نہیں پر تیز زبانی ہے ابھی تک
قبضے میں وہ تیغ صفہانی ہے ابھی تک
جوہر ہے وہی، باڑھ وہی، گھاٹ وہی ہے
کہنہ تو ہے شمشیر مگر کاٹ وہی ہے

تصویر پریشانی کفار دکھا دوں
غیظ و غضب حیدرؑ کرار دکھا دوں
جعفر کو ابھی جنگ پہ تیار دکھا دوں
ہر بند میں چلتی ہوئی تلوار دکھا دوں
رخ سب قدر اندازوں کے پھرتے نظر آئیں
سرداروں کے سر خاک پہ گرتے نظر آئیں

لو نیمچے شہزادوں کے چلتے ہیں خبردار
کو بانبیوں سے ناگ نکلتے ہیں خبردار
رنگ افعی خونخوار بدلتے ہیں خبردار
لو مار سیہ زہر اگلتے ہیں خبردار
جل جاتا ہے وہ آنچ ذرا لگتی ہے جس کو
پڑ جاتے ہیں نیل اُن کی ہوا لگتی ہے جس کو

دو ناگ ہیں پُر زہر کہ لہراتے ہیں سر پر
گہہ پاؤں پہ آتے ہیں کبھی جاتے ہیں سر پر
نکلے جو زمیں سے تو جگہ پاتے ہیں سر پر
چاٹا ہے لہو گرم ہوا کھاتے ہیں سر پر
کچھ پڑھ کے بھی پھونکے گا جو ناری وہ جلے گا
اعجاز ہے ان پر کوئی افسوں نہ چلے گا

بے مثل و عدیل ایک تو یکتائے جہاں ایک
اُن باغیوں پر باد سموم ایک خزاں ایک
ایک آتش جاں سوز ہے اور آبِ رواں ایک
کاٹ ایک برش ایک چاک ایک زباں ایک
میان اس کا الگ ہے تو غلاف اُس کا جدا ہے
اک جان دو قالب انھیں کہیے تو بجا ہے

نصرت کا وہ یہ فتح کے گنجینے کا مشتاق
ایماں کا وہ، یہ دین کے آئینے کا مشتاق
دہ سر کا یہ چار آئینے میں سینے کا مشتاق
جویندہ وہ دم کا یہ لہو پینے کا مشتاق
وہ پیر کے دل سے نکل آیا یہ جگر سے
جوشن سے اُسے لاگ اسے بیر سپر سے

وہ نیمچے خالی نہ کبھی جا کے پھر آئے
اعداد کے لہو خاک پہ برسا کے پھر آئے
گہہ سن سے گئے اور کبھی لہرا کے پھر آئے
دم لے کے لہو پی کے صفیں کھا کے پھر آئے
مخدوش جو راہیں ہیں وہ شفاف ہوئی ہیں
کیا ہاتھ منجے ہیں کہ صفیں صاف ہوئی ہیں

وہ ہاتھ وہ اُن چھوٹی سی تلواروں کے پرتو
چلنے میں جو بجلی تو ٹھہرنے میں مہ نو
سرپٹ میں وہ یکرنگی اسپان سبک رو
دو ہاتھ جدھر چل گئے سر اڑ گئے سو سو
چلتی تھی غضب تیز ہوا دشت بلا میں
کیا چیز ہیں پتے ثمر اڑتے تھے ہوا میں

تیروں کو جو چِلّوں میں کمانداروں نے جوڑا
شیر آئے تو منہ سہم کے پرکیشوں نے موڑا
دونوں نے بزرگوں کے قرینے کو نہ چھوڑا
صف ایک نے الٹی تو پرا ایک نے توڑا
تلواروں کے گھاٹوں میں شناور رہے دونوں
موجیں بھی جو آئیں تو برابر رہے دونوں

گر برق کہوں برق میں یہ تاب کہاں ہے
پانی میں روانی ہے پہ یہ ناب کہاں ہے
آئینے میں جوہر ہیں پہ یہ داب کہاں ہے
آتش ہے تو آتش میں بھلا آب کہاں ہے
ایسی تو چمک مہر کی ضو میں بھی نہیں ہے
خم ہے پہ دم ایسا مہ نو میں بھی نہیں ہے

ٹوٹی ہوئی صف عہد شکن دیکھ کے بھاگے
حیدر کی لڑائی کا چلن دیکھ کے بھاگے
نامرد فراق سر و تن دیکھ کے بھاگے
بپھرے ہوئے شیروں کو ہرن دیکھ کے بھاگے
دریا پہ بھی ڈر سے کوئی پہرا نہیں جاتا
بھاگڑ میں یہ ہے شور کہ ٹھہرا نہیں جاتا

بڑھ کر سپر اس بھائی نے کاٹی تو سر اس نے
زخمی کیا دشمن کا دل اس نے جگر اس نے
صدر اس نے کیا چاک تو کاٹی کمر اس نے
دکھلائے علیؑ کے چلن اس نے ہنر اس نے
مطلب ہے کہ نے عمر کو نے زید کو چھوڑیں
صیاد جب ایسے ہوں تو کیا صید کو چھوڑیں

کیا دخل جو قابو میں سوار آ کے نکل جائے
کیا جان جو بھاگڑ میں جگہ پا کے نکل جائے
کیا تاب جو گھوڑا کوئی چمکا کے نکل جائے
کیا منہ ہے جو تلوار کوئی کھا کے نکل جائے
جز کنج لحد اور کہیں امن نہیں تھا
پٹکا جسے ریتی پہ وہ پیوند زمیں تھا

یہ شوکت اسپان سبک کہ نہیں دیکھی
یہ جست یہ سرعت یہ تگ و دو نہیں دیکھی
گردوں پہ یہ تنویر مہِ نو نہیں دیکھی
چلتی ہوئی تلواروں میں یہ ضو نہیں دیکھی
کالا ہے جو دن دھوپ کبھی سیماب ہوئی ہے
لشکر کی سیاہی شب مہتاب ہوئی ہے

تھا شور کہ دریا یہ روانی نہیں رکھتا
یہ کاٹ کسی تیغ کا پانی نہیں رکھتا
خنجر کوئی یہ تیز زبانی نہیں رکھتا
ایک ایک وہ یکتا ہے کہ ثانی نہیں رکھتا
جد ان کا اُٹھاتا تھا پیمبرؐ کے علم کو
یہ چھین کے لے جائیں گے لشکر کے علم کو

بہتے ہوئے دریا کی روانی ہے انھیں میں
یاں کند ہیں سب تیز زبانی ہے انھیں میں
بجلی کی طرح شعلہ فشانی ہے انھیں میں
جو آگ کو بھڑکائے وہ پانی ہے انھیں میں
موجوں کے تلاطم میں ہی فوجیں لب جو کی
ٹاپو ہے وہ لاشوں کا وہ ندی ہے لہو کی

بہتے ہوئے دریا کا بھی کچھ شور گھٹا ہے
ڈھالوں کی سیاہی ہے کہ گھنگھور گھٹا ہے
مقتل میں برستا ہے لہو زور گھٹا ہے
تلواریں چمکتی ہیں سلحشور گھٹا ہے
ڈوبے ہوئے ہیں خوں میں پرے فوج عدو کے
بوچھار سروں کی ہے دڑیڑے ہیں لہو کے

سینوں کو سنانوں سے ملا دیتے ہیں دونوں
ہر ضرب میں گیتی کو ہلا دیتے ہیں دونوں
آئینۂ نصرت کو جِلا دیتے ہیں دونوں
پانی انھیں تیغوں کا پلا دیتے ہیں دونوں
یوں مرتے ہیں کرتے ہیں برائی جو بھلوں سے
تھا زہر ہلاہل کہ اُترتا تھا گلوں سے

بے دست تھا نیزے کو اُدھر جس نے اٹھایا
جان اس کی گئی زخم جگر جس نے اُٹھایا
ضرب اُس پہ چلی فوج میں سر جس نے اٹھایا
پہونچے سے اُڑا ہاتھ تبر جس نے اُٹھایا
کیسے قدر انداز خطا کار کہاں کے
ترکش تھا نہ چلہ تھا نہ گوشے تھے کماں کے

چھوٹا تھا بڑے بھائی سے خونریز زیادہ
کچھ ہاتھ بھی کچھ نیمچے بھی تیز زیادہ
سر تیز زیاده شرر انگیز زیادہ
اُس گھوڑے سے گھوڑا بھی سبک خیز زیادہ
حیدرؑ کی شجاعت بھی جلالت بھی غضب بھی
غصہ بھی تہور بھی برادر کا ادب بھی

بڑھ آئے کمیں سے جو کماندار سمٹ کر
پہونچے وہیں شہزادوں کے رہوار سمٹ کر
تھراتے تھے ڈر سے تو خطاکار سمٹ کر
چلّے بھی اتر جاتے تھے ہر بار سمٹ کر
سر کٹ گئے اب شکل کہاں امن و اماں کی
نیزوں کے نہ وہ نخل نہ شاخیں ہیں کماں کی

باندھا کسی برچھیت نے نیزے کا اگر بند
وا کر دیا بس ناخن شمشیر نے ہر بند
نعرہ تھا کہ ہم عقدہ کشا کے ہیں جگر بند
کھولیں اسے خیبر سا اگر ہو کوئی در بند
بھولے ہو تم اس پر کہ تنومند نہیں ہیں
یہ ہاتھ کسی معرکے میں بند نہیں ہیں

تم ہم کو یہ لشکر کا نشاں دو تو اماں دیں
دنیا کی محبت پہ نہ جاں دو تو اماں دیں
ہاں صلح کی حضرت کو زباں دو تو اماں دیں
اصغر کو جو یہ آب رواں دو تو اماں دیں
خون پسر سعد بہاؤ تو رکیں ہم
ہاں شمر کا سر کاٹ کے لاؤ تو رکیں ہم

بتلاؤ ہمیں خوبی خونخوار کدھر ہے
شیث ابن ربیعی سا جفاکار کدھر ہے
ازرق جسے کہتے ہیں وہ مکار کدھر ہے
کیوں حرملۂ سرکش و غدار کدھر ہے
ہم نیمچے چمکا کے بڑھاتے ہیں فرس کو
ہاں بھیج دو میداں میں سنان ابن انس کو

تھراتے تھے سُن سُن کے یہ نعرے وہ جفا جو
ڈھالوں میں چھپا تھا پسر سعد سیہ رو
کہتا تھا کہ ان بچوں میں بے شیر کی خو بو
ٹکڑے مرے کر دیں گے اگر پائیں گے قابو
آفت میں مددگار ہو رنجوں سے بچاؤ
یارو مجھے ان شیروں کے پنجوں سے بچاؤ

یہ سنتے ہی سب شام کا بادل اُمنڈ آیا
اک دل کو پٹاتا ہوا اک دل اُمنڈ آیا
نیزوں کا نیستاں تھا کہ جنگ امنڈ آیا
اک ظلم کا دریا سوئے مقتل امنڈ آیا
پاس آ کے لڑا ایک نہ اس فوج عدو میں
نہلا دیا بوچھار نے تیروں کی لہو میں

زخمی جو ہوئے شیر تو لشکر میں در آئے
آفت ہوئی برپا غضب آیا جدھر آئے
دو نیمچے سن سے جو کسی غول پہ آئے
ہاتھ اُڑ کے گئے واں تو اِدھر کٹ کے سر آئے
دونوں کے فرس ابر کہیں برق کہیں تھے
دستانے کہیں، خود کہیں، فرق کہیں تھے

شیروں نے دل اس فوج بد آئین کے توڑے
گویا کہ پرے خیبر و صفین کے توڑے
ہاتھ آیا تو بازو کسی بے دین کے توڑے
جھنجھلائے تو لشکر کے نشاں چھین کے توڑے
چھینٹیں بھی اُدھر خون کی نہروں کی اڑی تھیں
کیا دھجیاں علموں کے پھریروں کی آڑی تھیں

بیٹھی تھیں پس پردہ اُدھر زینب ناچار
چہرہ تھا کبھی زرد کبھی سرخ تھے رخسار
بیتابی میں فضہ سے یہ فرماتی تھیں ہر بار
لو دیکھ لو پہونچے ہیں کہاں تک مرے دلدار
کھائے ہیں ابھی زخم نہ گھوڑے سے گرے ہیں
معلوم یہ ہوتا ہے کہ فوجوں میں گھرے ہیں

نکلی جو عصا تھام کے وہ خیمے سے باہر
غم تھی کمر اور منہ عرق شرم سے تھا تر
چلنے میں قدم کانپتے تھے نور سے تھر تھر
ہلتا تھا ضعیفی کے سبب سے سر انور
کیونکر نہ ہو یہ خادمہ آلِ عبا تھی
برقعے پہ عصابہ تھا عصابے پہ ردا تھی

شہزادوں کی سب معرکہ آرائی بھی دیکھی
جرأت بھی جلالت بھی توانائی بھی دیکھی
دانائی بھی غربت بھی شکیبائی بھی دیکھی
جانبازی بھی مظلومی بھی تنہائی بھی دیکھی
شیروں کو لہو میں بھی نہائے ہوئے دیکھا
آگے جو بڑھی تیر بھی کھائے ہوئے دیکھا

روتی ہوئی خیمے میں جو آئی وہ دل افگار
زینب نے کہا قتل ہوئے کیا مرے دلدار
کی عرض نہیں تو ابھی لڑتے ہیں وہ جرار
آفت ہے بپا، بھاگتے پھرتے ہیں جفاکار
وہ کون سا یکتا ہے جو چورنگ نہیں ہے
سب کہتے ہیں اعجاز ہے یہ جنگ نہیں ہے

بے سر اُسے کرتے ہیں جسے پاتے ہیں دونوں
سب ہٹتے ہیں جب نیمچے جھکاتے ہیں دونوں
ڈھالوں کی گھٹا میں کبھی چھپ جاتے ہیں دونوں
لڑ بھڑ کے کبھی صف سے نکل آتے ہیں دونوں
کس چشم کی پتلی میں وہ کاوا نہیں پھرتا
یوں پھرتے ہیں گھوڑے کہ چھلاوا نہیں پھرتا

لاکھوں ہی بلائیں ہیں وہ بچے کسے ٹالیں
تلواریں ادھر اور ادھر نیزوں کی بھالیں
زرہوں پہ نہ چار آئینے نے ہاتھوں میں ڈھالیں
مہلت نہیں تیروں کو جو سینے سے نکالیں
تلواروں میں بھائی کی سپر ہوتا ہے بھائی
بہتا ہے جو بھائی کا لہو روتا ہے بھائی

قائم رہے ان بھائیوں کی خلق میں جوڑی
ہلچل تھی اُدھر باگ جدھر رخش کی موڑی
اُلٹا جو پڑا اس نے تو صف اس نے بھی توڑی
چھوٹے نے کوئی بات علیؑ کی نہیں چھوڑی
تیور وہی آواز وہی آن وہی ہے
نعرے وہی توقیر وہی شان وہی ہے

ساونت ہے اس اپنے خوزادے کے میں واری
حملوں میں ہے شوکت اسد اللہ کی ساری
تلواریں بھی ان نیمچوں سے ہو گئیں عاری
خود غیرت گلشن تو فرس بادِ بہاری
بچے کہیں اس شان سے توسن پہ چڑھے ہیں
میں نے تو یہ جانا کہ علیؑ ان پہ چڑھے ہیں

چھایا ہوا تھا چار طرف شام کا بادل
میں تھی وہیں لڑنے کے لیے آئے جو دو یل
تلواریں علم ہاتھوں میں تھیں، ابروؤں پر بل
نعروں سے فلک گونج گیا ہل گیا جنگل
ایک ایک کی آنکھیں تھیں کہ دو ساغر خوں تھے
کچھ مرحب و عنتر سے بھی دل بر میں فزوں تھے

تیغیں وہ کہ منہ لوہے کی ڈھالوں سے نہ موڑیں
نیزے وہ قیامت کے دل کوہ کو توڑیں
ہم پنجہ ہو رستم تو کلائی کو مڑوڑیں
حملے کریں جس پر نہ سلامت اسے چھوڑیں
ہر دم تھا اشارہ پسر سعد لعیں سے
اک نیزے پہ دونوں کو اٹھا لیتے ہیں زمیں سے

تلوار اُٹھا کہ جو چلے عون دلاور
چھوٹے نے یہ کی عرض بڑے بھائی سے بڑھ کر
للہ نہ فرمائیے تکلیف برادر
آئے ہیں تو جاتے ہیں کہاں اب یہ ستمگر
لڑ لیں اگر ان دونوں کو لڑنے کی ہوس ہے
تنہا یہ غلام آپ کا ان کے لیے بس ہے

بی بی وہ جلالت مجھے بھولے گی نہ وہ شان
اے شیر کے بچے تری ہمت کے میں قربان
بھائی نے جو خاطر سے کیا خیر مری جان
گھوڑے کا اڑانا تھا کہ بس لے لیا میدان
رکھلا دیے انداز وغا نے اب و جد کے
غل تھا کہ غزال آ گئے پنجے میں اسد کے

اک ضرب میں ہاتھ اسکے اڑائے تو سر اُسکا
اس نخل کی شاخیں تھیں ندارد ثمر اس کا
ٹکڑے تھا دل اسکا تو لہو تھا جگر اس کا
دم سینے سے نکلا اِدھر اِسکا اُدھر اُس کا
دم بھر میں وہ غرانہ وہ شورش رہی سر میں
ساتھ آئے تھے اور ساتھ گئے قعر سقر میں

سُن کر یہ بیاں شاد ہوئیں زینب خوشخو
پھر جوش محبت سے رہا دل پہ نہ قابو
ہر بی بی سے ارشاد کیا پونچھ کے آنسو
میدان سے سرکے نہیں ابتک مرے گلرو
لاکھوں سے لڑے تشنہ دہن کام کیا ہے
سُنتی ہوں کہ چھوٹے نے بڑا نام کیا ہے

سب بیبیاں بولیں کہ یہ ہے آپ کا اقبال
ان دونوں کا پوچھو تو ابھی کیا ہے سن و سال
پر واہ ری توقیر زہے حشمت واجلال
فرمایا کہ ہاں صاحب غیرت ہیں مرے لال
بھائی کے سوا مجھ کو نہیں فکر کسی کی
عزت سے وہ مر جائیں میں طالب ہوں اسی کی

یہ ذکر ابھی تھا کہ صدا رونے کی آئی
دروازے سے اکبرؑ نے یہ آواز سُنائی
لوٹی گئی ہے ہے پھوپھی اماں کی کمائی
مارے گئے دو ساتھ کے کھیلے ہوئے بھائی
روتے ہوئے عباس بھی ہمراہ گئے ہیں
خود لاشیں اٹھانے کے لیے شاہ گئے ہیں

یہ سنتے ہی قبلے کی طرف جھک گئیں زینب
سجدے سے اٹھیں جب بے کہا شکر ہے یارب
طالب تھی میں جس کی وہ بر آیا مرا مطلب
سب مٹ گئے دھڑکے کوئی تشویش نہیں اب
لٹنے سے محمدؐ کی کمائی کو بچا لے
سب قتل ہوں پر تو مرے بھائی کو بچا لے

کس منہ سے ترا شکر کروں بار خدایا
تو نے میرے دو بچوں کو پروان چڑھایا
گر بیاہ فلک نے نہ دکھایا نہ دکھایا
جو رتبۂ اعلائے شہادت ہے وہ پایا
عالم ہے جو اُن کے لیے دُکھ میں نے بھرے ہیں
تو رحم کر ان پر کہ یہ مظلوم مرے ہیں

فضہ کی صدا آئی کہ اے پیٹنے والو
سب مل کے ارے میری خوزادی کو سنبھالو
روتی ہیں کدھر بانوئے عالم کو بلا لو
لوٹا گیا گھر خاک عزا بالوں پہ ڈالو
مقتل سے حسین ابن علیؑ لائے ہیں لاشے
سیدانیو ڈیوڑھی پہ چلو آئے ہیں لاشے

بر تک گئے ناموس نبیؐ کھولے ہوئے سر
لاشوں کو لیے خیمے میں داخل ہوئے سرورؑ
اک لاش کو لاتے تھے علمدارؑ دلاور
لپٹائے تھے چھوٹے کو گلے سے شہ بے پر
جنباں تھی زمیں غل تھا یہ فریاد و بُکا کا
ہلتا تھا کلس خیمۂ شاہ شہدا کا

ماتم تھا کہ برباد یہ گھر ہو گیا ہے ہے
زہراؑ کے نواسوں کا سفر ہو گیا ہے ہے
کس کی نظر بد کا گذر ہو گیا ہے ہے
یہ چاند ہر اک خون میں تر ہو گیا ہے ہے
تقدیر میں سر پیٹنا تھا نوحہ گری تھی
خالی ہوئی وہ گود جو بچوں سے بھری تھی

لاشوں کو شہ دیں صف ماتم پہ جو لائے
سب اہل حرم پیٹتے روتے ہوئے آئے
زینبؑ نے نہ فریاد کی نے اشک بہائے
بیٹھی رہیں سر زانوئے اقدس پہ جھکائے
لب خشک تھے مُنہ فق تھا مژہ اشکوں سے تر تھی
نے اپنی نہ بھائی کی نہ لاشوں کی خبر تھی

بانو جو قریب آئیں تو بولی یہ وہ مغموم
بی بی مجھے کچھ آنکھوں سے ہوتا نہیں معلوم
کس جا علی اکبرؑ ہیں کدھر ہیں شہ مظلوم
کس کی خبر آئی ہے کہ ماتم کی یہ ہے دھوم
پردیس میں جینے سے کسے یاس ہوئی ہے
یہ کون سی ماں بیٹوں سے بے آس ہوئی ہے

عرصہ ہوا بچوں کو مرے رن میں سدھارے
کیا جانیے سر ماموں پہ وارے کہ نہ وارے
دھڑکا ہے کہ کم سن ہیں بہت وہ مرے پیارے
دریا پہ کہیں جا نہ گریں پیاس کے مارے
سر دے کے پھریں دھوم ہو ثابت قدمی کی
میں دودھ نہ بخشوں گی جو لڑنے میں کمی کی

بولے یہ بصد درد علی اکبرؑ ذی شاں
حاضر ہے یہ محجوب غلام اسے پھوپھی اماں
شپیرؑ پکارے کہ بہن میں ترے قرباں
زندہ تھا سحر تک مگر اب میں ہوا بیجاں
فوجوں کو بھگایا ہے ہزاروں سے لڑے ہیں
یہ عون و محمد ہیں جو بے جان پڑے ہیں

ہوش آ گیا زینبؑ کو صدا بھائی کی سُن کر
کی عرض یہ سب آپ کا صدقہ ہے برادر
خوشنود ہیں آقا تو رضامند ہے مادر
لو بخش دیا دودھ انھیں یا سبط پیمبرؐ
یہ آپ پہ قربان ہوئے راہ رضا میں
نام ان کے خدا عرش پر لکھے شہدا میں

حضرت نے کہا رو لو گلے ان کو لگا کر
اب پاس تمھارے نہیں آئیں گے جا کر
پانی ملا نزع میں بھی برچھیاں کھا کر
رخصت ہوئے ماموں کو لب خشک دکھا کر
کس سے کہوں جیسے یہ وفادار پسر تھے
دم نکلے تو دونوں کے مرے پاؤں پہ سر تھے

با نے رکھے زانوئے زینبؑ پہ سر اُنکے
جو بیبیاں تھیں آ گئے منہ کو جگر اُنکے
زینبؑ نے جو کی جھک کے رخوں پر نظر اُنکے
دکھلائی دیے چاند سے منہ خوں میں تر اُنکے
رخسار بھی مجروح تھے ابرو بھی کٹے تھے
شانے بھی جدا چاند سے بازو بھی کٹے تھے

منہ سینوں پہ رکھ رکھ کے وہ ناشاد پکاری
آرام میں ہو، یا ہے غشی پیاس کی طاری
ہوتا ہے بیاں شوکت و ہمت کا تمھاری
تسلیم کرو قبلہ کونین کو واری
سمجھی میں کہ باعث ہے یہ بیداری شب کا
پیارو یہ طریقہ نہیں ارباب ادب کا

تعریف امام دوسرا کرتے ہیں اُٹھو
عباسؑ علمدار ثنا کرتے ہیں اُٹھو
بمشکل نبیؐ مدح وغا کرتے ہیں اُٹھو
سب لوگ نہ اٹھنے کا گلا کرتے ہیں اٹھو
آقا سے مصیبت میں جدا ہو نہیں جاتے
صدقے گئی یوں جنگ کے دن سُو نہیں جاتے

تم تو کبھی یوں راتوں کو غافل نہیں سوئے
پانی نہیں کاہے سے یہ ماں چہروں کو دھوئے
اب تم نہ ملو گے جو کوئی جان بھی کھوئے
قسمت میں لکھا تھا کہ یہ ماں بیٹو کو روئے
سر دے کے مرے حق سے ادا ہو کے پھرے ہو
سمجھی میں کہ ماموں پہ فدا ہو کے پھرے ہو

احسنت مرے صف شکن و نیک خصالو
اے گلبدن و تشنہ لب، اے گیسوؤں والو
غش آتا ہے پیارو مجھے اُٹھ اُٹھ کے سنبھالو
لو چھوٹی سی باہیں تو گلے میں مرے ڈالو
مظلوم ہو دربار میں عادل کے سدھارو
جاتے ہو تو اماں کے گلے مل کے سدھارو

پیارو تم اکیلے کبھی نکلے نہیں گھر سے
رستے سے نہ واقف نہ صعوبات سفر سے
راہیں ہیں وہ خالی جو نہیں خوف و خطر سے
جو خاصۂ باری ہیں وہ تھراتے ہیں ڈر سے
اس خوف سے راتوں کو نہ سوتے تھے محمدؐ
جب موت کا ذکر آتا تھا روتے تھے محمدؐ

بھولی نہیں ابتک مجھے بیتابی حیدرؑ
دم بھر شب ضربت کونہ تکیے پہ رکھا سر
دالان سے جاتے تھے کبھی حجرے کے اندر
روتے ہوئے حجرے سے کبھی آتے تھے باہر
اُٹھتی تھی جب آواز بُکا آتی تھی مجھ کو
اعضا کے لرزنے کی صدا آتی تھی مجھ کو

میں عرض یہ کرتی تھی کہ یا شاہ خوش انجام
کیا ہے کہ نہ لیٹے نہ کیا آپ نے آرام
فرماتے تھے کس طرح نہ تھرائے وہ ناکام
سرکار سے آیا ہو جسے موت کا پیغام
وہ کون ہے اعمال کا دھڑکا نہیں جس کو
در پیش ہے وہ راہ کہ دیکھا نہیں جس کو

فوجوں میں ہزاروں سے رہا معرکہ آرا
مرحب کو تہ تیغ کیا عمرو کو مارا
تھا بیر علم آگ سے دوزخ کا کنارا
کودا میں تو لشکر تہ و بالا ہوا سارا
کلمہ تھا مرے ڈر سے زبانوں پہ جنوں کی
ہر ضرب میں بن جاتی تھی جانوں پہ جنوں کی

ہے ہے وہی رستہ تمھیں درپیش ہے پیارو
تم مرد ہو جرار ہو ہمت کو نہ ہارو
اب آنکھوں سے چھپ جاؤ گے اے عرش کے تارو
واری مجھے منزل کا پتہ دے کے سدھارو
ویرانے میں یا گلشن ہستی میں رہو گے
تم آج کی شب کون سی سبتی میں رہو گے

تجویز ہے قبروں کی کہاں میں نہیں آگاہ
غربت میں مرو گے یہ خبر مجھ کو نہ تھی آہ
یہ دہر ہے بے مہر، یہ دنیا ہے گذرگاہ
جاتا ہے تہی دست گدا ہو کہ شہنشاہ
ماموں کی نہ تقصیر ہے کچھ اس میں نہ ماں کی
قبریں بھی ملیں گی وہیں مٹی ہے جہاں کی

یہ پھول سا تن اور وہ سر تیز سنانیں
وہ تیر تیار کے غضب کی وہ کمانیں
گلبرگ سے ہونٹوں پہ میں خشکیده زبانیں
نکلیں کہو کیونکر تن مجروح سے جانیں
رخ زرد ہے اور خاک سے گیسو بھی اٹے ہیں
مرتے ہوئے تڑپے ہو کہ سب زخم پھٹے ہیں

اب زیست سے امّاں کا بھی دل سیر ہے پیارو
جیتی ہوں یہ قسمت کا مری پھیر ہے پیارو
تم مر گئے دنیا مجھے اندھیر ہے پیارو
کیا جانے مری موت میں کیوں دیر ہے پیارو
ہے کون سی دولت جسے کھونے کو رہی ہوں
معلوم نہیں اب کسے رونے کو رہی ہوں

اب دھیان مرا شام و سحر کون رکھے گا
اُلفت کی محبت کی نظر کون رکھے گا
پردیس میں اماں کی خبر کون رکھے گا
جُھک جھک کے مرے پاؤں پہ سر کون رکھے گا
سب ہوں گے مگر گود کے پالے نہ ملیں گے
اب تم سے مجھے چاہنے والے نہ ملیں گے

ہر سال بہار آئے گی کھل جائیں گے سب گل
سر سبز جوانان چمن ہوئیں گے بالکل
سبزہ کہیں ہوگا کہیں نسریں کہیں سنبل
وہ سرد ہوائیں وہ خوش الحانی بلبل
دنیا کے نہ بستان فرحناک میں ہوگے
گل باغ میں، تم زیر زمیں خاک میں ہوگے

حضرت کو لڑائی کے پیام آتے ہیں اٹھو
خیمے کی طرف ساکن شام آتے ہیں اٹھو
لو تیر ستم سوئے امام آتے ہیں اُٹھو
جرار بڑے وقت میں کام آتے ہیں اٹھو
جلدی سے قباؤں کو پہنتے ہوئے نکلو
شمشیر و سپر تھام کے تنتے ہوئے نکلو

تم دونوں نے جان اپنی کے بھائی پہ واری
شرمندۂ احساں ہے یہ دکھ درد کی ماری
کس منہ سے شہیدوں کی کروں شکر گذاری
ماں پہلے تھی پر آج سے لونڈی ہوں تمھاری
بہتر ہے اگر مجھ پہ چھری چل گئی پیارو
کچھ تو مرے بھائی کی بلا ٹل گئی پیارو

اس دائی نے کی تھی گلہ آمیز جو تقریر
اس وقت نہ تھی ہوش میں میں بیکس و دلگیر
منظور یہ تھا پہلے ہو تم فدیہ شپیرؑ
شرمندہ ہوں محجوب ہوں بخشو مری تقصیر
ڈرتے تھے کہ اماں میں خفا ہونے کی خو ہے
گھُرکا تھا کلیجہ مرا اس غم سے لہو ہے

چلتے ہوئے منظور تلافی تھے میں قربان
رونے میں کچھ اس کا مجھے مطلق نہ رہا دھیان
لو صدقے گئی جوڑتی ہوں ہاتھ میں اس آن
نانی سے شکایت مری کیجو نہ مری جان
سمجھی تھی کہ فوج شہِ والا میں رہو گے
کیا جانتی تھی آج نہ دُنیا میں رہو گے

جنگل میں قیام آج کہاں ہوگا بتاؤ
ماں صدقے مقام آج کہاں ہوگا بتاؤ
دن تم کو تمام آج کہاں ہوگا بتاؤ
بستر سر شام آج کہاں ہوگا بتاؤ
ہموار زمیں شب کی بچھونے کو ملے گی
کیسی ہے جگہ جو تمھیں سونے کو ملے گی

ٹکڑے تھے کلیجے یہ بیاں درد کے سن کر
اک حشر تھا سیدانیاں سب پیٹتی تھیں سر
بانو نے کہا بڑھ کے کہ اسے سبط پیمبرؐ
مر جائے گی ماں لاشوں کو لے جائیے باہر
فرزندوں کا غم خالق عالم نہ دکھائے
اللہ کسی ماں کو یہ ماتم نہ دکھائے

اکبرؑ سے کہا تم پھوپھی اماں کو سنبھالو
عناسؑ کدھر ہیں انھیں باہر سے بلا لو
شہزادی کو غش آیا ہے اے پیٹنے والو
ہے ہے نہ کرو خاک عزا سر پہ نہ ڈالو
پردہ ہو کہ لاشیں نہ اُٹھاتے ہوئے دیکھے
ماں خیمے سے بچوں کو نہ جاتے ہوئے دیکھے

کیا لاشوں کے جانے کا کہوں حال انیسؔ آہ
در تک گئے سب پیٹتے روتے حرم شاہ
اللہ ہی زینبؑ کی مصیبت سے ہے آگاہ
گذرے کسی مادر یہ نہ یہ صدمہ جانکاه
بالائے زمیں عرش کے تاروں کو نہ دیکھا
غش سے جو کھلی آنکھ تو پیاروں کو نہ دیکھا
