www.emarsiya.com

جب نوجوان پسر شہِ دیں سے جدا ہوا
روشن قمر سپہر بریں سے جدا ہوا
نور نظر امام مُبیں سے جدا ہوا
لخت جگر حُسین حرین سے جدا ہوا
دل داغ ہو گیا دل و جان بتول کا
گھر بے چراغ ہو گیا سبطِ رسول کا

برچھی سے ٹکڑے ہو گیا لخت جگر کا دل
خود باپ نے چھدا ہوا دیکھا پسر کا دل
ہوتا ہے آبگینہ سے نازک بشر کا دل
پتھر کا دل نہیں ہے یہ دل ہے پدر کا دل
ایوب بھی اگر ہوں تو دم بھر نہ کل پڑے
آنسو تھمیں تو منھ سے کلیجہ نکل پڑے

پیری میں آفت غمِ اولاد، الاماں
دل اور زخمِ خنجر ہے داد، الاماں
وہ اضطراب خاطر ناشاد، الاماں
وہ اشک و شور اور وہ فریاد، الاماں
بیٹا نہ ہو تو زیست کا پھر کیا مزا رہا
جب گھر اجڑ گیا تو زمانے میں کیا رہا

بسمل کے لوٹنے کی کسی دل کو کیا خبر؟
غربت میں کون لٹ گیا منزل کو کیا خبر؟
کشتی کے ڈوب جانے کی ساحل کو کیا خبر؟
کس پر تھری یہ چل گئی قاتل کو کیا خبر؟
خاروں سے پوچھیے، نہ کسی گل سے پوچھیے
صدمہ چمن کے لٹنے کا بلبل سے پوچھیے

بچھڑا وہ لال جس کا گوارا نہ تھا فراق
فرماتے تھے کہ لوٹ لیا تو نے اے عراق
اے موت جلد آکہ، بس اب زندگی ہے شاق
خنجر کی آرزو ہے شہادت کا اشتیاق
برباد، اس طرح کوئی آباد گھر نہ ہو
کیا زندگی کا لطف جب ایسا پسر نہ ہو

بچھڑے پدر سے اکبرؑ مہرو ہزار حیف
اب روہے سامنے، نہ وہ ابر و ہزار حیف
کیا خوش نما تھے، دوش پہ گیسو ہزار حیف
وہ بھینی بھینی جسم کی خوشبو ہزار حیف
وہ زلف و رخ وہ پیار کی باتیں کدھر گئیں؟
وہ دن کہاں ہیں اور وہ راتیں کدھر گئیں؟

سب چاہیں جس کی زیست وہ شیر ژیاں مرے
افسوس نیم جاں جیے، جانِ جہاں مرے
پیدا تو کس جگہ ہوئے آکر کہاں مرے
قدرت خدا کی پیر جیے نوجواں مرے
اس عمر میں جہاں سے گزرنے کے دن نہ تھے
کہتا ہے خود شباب کہ مرنے کے دن نہ تھے

پھولے پھلے نہ وہ چمن روزگار میں
جھونکا چلا ہوائے خزاں کا بہار میں
دیکھا کبھی نہ ایک گل ایسا ہزار میں
کیا زور ہے امانت پروردگار میں
بے بس تھے وہ کہ ساتھ پیر کو نہ لے گئے
جس دم طلب ہوئے تو اکیلے چلے گئے

روتے ہوئے حرم میں گئے قبلۂ انام
تر تھی لہو سے لخت جگر کے قبا تمام
رخ زرد، دل میں درد، بدن سرد، تشنہ کام
طاقت نہ قلب میں نہ بدن میں لہو کا نام
یہ درد تھا بکا میں کہ دل ٹکڑے ہوتے تھے
یہ حال تھا کہ رونے پر دشمن بھی روتے تھے

پیارے نہ تھے حسین علیہ السلام کے
لائی حرم سرا میں، بہن ہاتھ تھام کے
تھرا رہے تھے پاؤں، شۂ تشنہ کام کے
سر دوش پر تھا زینبؑ عالی مقام کے
فرماتے تھے بہن علی اکبرؑ گذر گئے
ہم ایسے سخت جاں ہیں کہ اب تک نہ مر گئے

پُرسا تمہیں شہیدوں کا دینے کو آئے ہیں
کس کس کے داغ آج جگر پر اٹھائے ہیں
پیٹے ہیں خاک اڑائی ہے آنسو بہائے ہیں
یہ ہم تمہارے لال کے خون میں نہائے ہیں
سر تھا حسینؑ بے کس و تنہا کی گود میں
بیٹے کی جان نکلی ہے بابا کی گود میں

سر بارِ دوش ہے ہمیں رخصت کرو بہن
اب عنقریب خیمہ عصمت ہیں تیغ زن
مُردے پڑے ہوئے ہیں عزیزوں کے بے کفن
پامال ہو نہ لاشۂ فرزند صف شکن
محجوب ہم ہیں قاسم بے پر کی روح سے
شرمندگی نہ ہو علی اکبرؑ کی روح سے

یہ سن کے بیبیوں کے جگر پر چھری چلی
زینب زمیں پہ گر کے پکاری کہ یا علیؑ
سرِّ خفی جہاں کے ہیں سب آپ پر جلی
جاتا ہے سرکشوں میں یہ کونین کا ولی
بے کس کو آسرا ہے پسر کا نہ بھائی کا
آقا یہی تو وقت ہے مشکل کشائی کا

صدقے گئی پسر کے بچانے میں کد کرو
فرزند فاطمہؑ کی بلاؤں کو رد کرد
دریا کو چھین لو حقِ زہرا سند کرو
یا شیر حق ! مقام مدد ہے مدد کرو
پانی پہ جنگ آگ لگی ہے یہ دہر میں
حصہ پسر کا کیا نہیں مادر کے مہر میں

یا مصطفے بلا میں پھنسا ہے تمہارا لال
یا شیر ذوالجلال دکھاؤ انھیں جلال
یا فاطمہؑ میں لٹتی ہوں بکھراؤ سر کے بال
يا رب اُلٹ دے آج یہ سب عرصہ قتال
پھر کیا کسی سے کام ہے سب سے جدا رہوں
بھائی کو اپنے لے کے میں جنگل میں جا رہوں

فرمایا شہ نے صبر بہن چاہیے تمہیں
خالق کی یاد سر و علن چاہیے تمہیں
لب پر رضا رمضا کا سخن چاہیے تمہیں
جو ماں کا تھا چلن وہ چلن چاہیے تمہیں
ہر بار پوچھتے تھے سبب آہ سرد کا
شکوہ کیا علیؑ سے نہ پہلو کے درد کا

ہیں موردِ بلا و مصیبت ازل سے ہم
اس غم کدے میں چین سے گذرا نہ ایک دم
غم ہے ہمارے واسطے، ہم ہیں برائے غم
سب اپنے اپنے عہد میں سہ سہ گئے ستم
اب آخری، بہن یہ سواری ہماری ہے
بعد ان بزرگواروں کے باری ہماری ہے

سچ ہے کہ تم کو مجھ سے محبت ہے اے بہن
کیا کیجے ناگزیر یہ فرقت ہے اے بہن
پیارے تمھارے بھائی کی رخصت ہے اے بہن
دنیا مقام رنج و مصیبت ہے اے بہن
بھولے نہ یاد حق کبھی گو حال غیر ہو
اس کی ظفر ہے خاتمہ جس کا بخیر ہو

کیا کرتیں تم بہن اجل آتی وطن میں گر
یکساں ہے مرنے والے کو جنگل ہو یا کہ گھر
در پیش ہے سفر میں، ہمیں خلق سے سفر
اب آرزو یہ ہے کہ کٹے جلد تن سے سر
ہر دکھ میں خوش ہیں وہ جنھیں اُلفت خدا کی ہے
میرا نہیں یہ سر تو امانت خدا کی ہے

دیکھا یہ کہہ کے بالی سکینہ کو یاس سے
لپٹی وہ دوڑ کرشۂ گردوں اساس سے
طاقت نہ تھی کلام کی ہر چند پیاس سے
بولی وہ تشنہ کام شۂ حق شناس سے
کیا اس بلا کے بن سے تہیہ سفر کا ہے
صدقے گئی بتاؤ اِرادہ کدھر کا ہے؟

فرمایا شہ نے ہاں سفر ناگزیر ہے
آؤ گلے ملو کہ یہ محبت اخیر ہے
اب آرزوئے قرب خدائے قدیر ہے
تنہا ہیں ہم سپاہ مخالف کثیر ہے
طے ہو یہ مرحلہ جو عنایت خدا کرے
جس کا نہ کوئی دوست ہو بی بی وہ کیا کرے؟

سن کر مصیبت پدرِ بے کس و حزیں
بولی بلائیں باپ کی لے کر وہ مہ جبیں
نکلو بلا کے بن سے کہیں یا امام دیں
آقا سوا حضور کے میرا کوئی نہیں
صدقے گئی مدینے چلو یا نجف چلو
للہ ساتھ لے لو مجھے جس طرف چلو

شہ نے کہا کہ بند ہیں راہیں پدر نثار
پھیلی ہوئی ہے چار طرف فوج نابکار
پیدل نکلنے پاتا ہے ناکوں سے نہ سوار
اس دشت کیں میں قید ہے احمد کا یادگار
قاصد جو میرے نام کا خط لے کے آتے ہیں
سرکاٹ کر درختوں میں لٹکائے جاتے ہیں

عمو تمہارے چھوڑ گئے ہم کو جاں بہ لب
بی بی مقدم پہ گر کے ہمیں کون روکے اب
تلواریں چل گئیں بے قاسمؑ پہ بے سبب
مرنا شباب میں علیؑ اکبرؑ کا ہے غضب
تھے جن سے زندگی کی حلاوت وہ چھٹ گئے
دو تین گھر بھرے ہوئے اک دم میں لٹ گئے

ہر چند صبح و شام ہے جاری یہ شاہراہ
پر کوئی قافلہ نہ ہوا ہوگا یوں تباہ
پایا تھا عمر کھو کے جنہیں ہم نے آہ آہ
ڈھونڈھا کہاں کہاں نہیں ملتے وہ رشکِ ماہ
کیا ہوگا لاکھ روئیں گے یا خاک اُڑائیں گے
نہ عمر اب پھرے گی نہ وہ دوست آئیں گے

بی بی یہاں سے اہل وطن میں قریب تر
پر میری بے کسی کی نہیں ایک کو خبر
بھیجے ہیں دوستان یمن نے بھی نامہ بر
لیکن حسین تک نہ ہوا ایک کا گذر
قریوں سے بھی مدد کو جو نکلا وہ گِھر گیا
لشکر بنی اسد کا قریب آئے پھر گیا

گھیرا ہے اس لیے مجھے اس بن میں بے گناہ
تا مجھ تک آسکے نہ کوئی میرا خیر خواہ
نے دوست نے عزیز، نہ غم خوار، نہ سپاہ
ساتھی تو نسب عدم میں، وطن دور، گھر تباہ
مجھ سا بھی کوئی بے کس و بے پر بشر نہ ہو
مرکر نہ دفن ہوں تو کسی کو خبر نہ ہو

جانا ہے دُور شب کو جو آنا نہ ہو ادھر
ضد کر کے روئیو نہ ہمیں چاہتی ہوگر
پہلے پہل ہے آج شب فرقت پدر
سو رہیو ماں کی چھاتی پہ غربت سے رکھ کے سر
راحت کے دن گزر گئے یہ فصل اور ہے
اب یوں بسر کرو جو یتیموں کا طور ہے

ننھے سے ہاتھ جوڑ کے بولی وہ تشنہ کام
بتلائیے مجھے کہ یتیمی ہے کس کا نام
آنکھوں سے خوں بہا کے یہ کہنے لگے امام
کُھل جائے گا یہ درد و الم، تم پہ تا بہ شام
بی بی نہ پوچھو کچھ، یہ مصیبت عظیم ہے
مر جائے جس کا باپ وہ بچہ یتیم ہے

بندے اتارو طوق بڑھاؤ پدر نثار
چپنا کہیں جو لوٹنے آئیں ستم شعار
چلائیو نہ این ابی کہہ کے بار بار
دشمن ہمارے نام کا ہے شمر نابکار
لو الوداع جاتے ہیں اب قتل گاہ میں
سونپا تمہیں خدا و نبیؐ کی پناہ میں

یہ کہہ کے پیاری بیٹی سے دیکھا ادھر اُدھر
پوچھا کدھر ہیں بانوؑ ناشاد و نوحہ گر
فضہ نے عرض کی کہ اُدھر پیٹتی ہیں سر
رخصت کی بھی حضور کی اُن کو نہیں خبر
لب پر گھڑی گھڑی علی اکبرؑ کا نام ہے
چلیے ذرا کہ کام اب اُن کا تمام ہے

رکھتی تھی لا کے لاش پسر آپ نے جہاں
منھ اس زمیں پہ ملتی ہیں اور ہے لبوں پہ جاں
کرتی ہیں اُٹھ کے آہ تو ہلتا ہے آسماں
نعرہ یہ ہے کہ ہائے علی اکبرؑ جواں
واری گئے نہ قبر میں اماں کو گاڑ کے
جنگل بسا دیا مری بستی اُجاڑ کے

روتے ہوئے گئے جو وہاں شاہ خوش خصال
دیکھا کہ غش ہیں خاک پہ بکھرے ہوئے ہیں بال
شبیرؑ بیٹھ کر یہ پکارے بصد ملال
اے شہر بانوؑ ہوش میں آؤ یہ کیا ہے حال؟
سچ ہے فلک نے تم کو بڑے دکھ دکھاتے ہیں
صاحب اُٹھو ہم آخری رخصت کو آتے ہیں

سُن کر صدا حسین کی چونکی وہ نوحہ گر
کی عرض سر جھکا کے قدم پر بہ چشم تر
تنہا حضور آئے ہیں باندھے ہوئے کمر
صاحب کہاں ہے منتوں والا مرا پسر
ایسے نہیں جو دُکھ میں جُدا ہوں وہ باپ سے
اپنے مرادوں والے کو لوں گی میں آپ سے

اے جان فاطمہ مرا پیارا کدھر گیا؟
اماں کی زندگی کا سہارا کدھر گیا؟
وہ تین دن کی پیاس کا مارا کدھر گیا؟
سیدانیوں کی آنکھ کا تارا کدھر گیا؟
مرتی ہوں اپنے سرو سہی قد کو دیکھ لوں
ایک بار پھر شبیہہ محمد کو دیکھ لوں

وہ گورا گورا چاند سا مکھڑا دکھائیں پھر
لے لوں میں گیسوئوں کی بلائیں تو جائیں پھر
مجکو تو خیریت سے غرض ہے نہ آئیں پھر
خوشبو میں تن کی سونگھ لوں جنگل بسائیں پھر
تڑپے گا دل تو لے کے اجازت حضور سے
میں دیکھ لوں گی در پہ کھڑی ہو کے ڈور سے

بیخود تھی میں جب آئے تھے میداں سے وہ ادھر
کیا دیکھتی مجھے تو کچھ آتا نہ تھا نظر
سنبھلا جو دل ذرا تو پھڑکنے لگا جگر
کب آئے کب گئے، مجھے مطلق نہیں خبر
آئے تو چھپ کے آئے گئے بے ملے ہوئے
باتیں نہ پیار کی ہوئیں نہ کچھ گلے ہوئے

گرہیں خف تو آئیں میں اٹھ کر نثار ہوں
اُن کی خطا نہیں ہے میں تقصیروار ہوں
دائی ہوں اُن کی آپ کی خدمت گزار ہوں
اب رحم کیجیے کہ بہت شرم سار ہوں
تکلیف گرچہ ہوگی شۂ مشرقین کو
لے آپنے منا کے مرے نور عین کو

باتیں یہ سن کے کہنے لگے شاہ بحر و بر
یا رب جدا نہ ہو کسی ماں سے جواں پسر
بانو کسے بلاؤں کہاں ہے وہ سیم بر
ہم شکل مصطفے تو گئے فاطمہ کے گھر
ہر دکھ میں صبر کرتے ہیں جو حق شناس ہیں
جس نے تمہیں دیا تھا، وہ اب اس کے پاس ہیں

جاگے ہوئے تھے رات کے نیند آگئی انہیں
ہے ہے منافقوں کی نظر کھا گئی انہیں
مخفی بہت کیا پہ اجل پاگئی انہیں
صحرائے کربلا کی فضا بھا گئی انہیں
زندہ نہ ہوگا لال اگر مر بھی جاؤ گی
بانو کوئی گھڑی میں ہمیں بھی نہ پاؤ گی

جاتے ہیں ہم وہیں کہ جہاں ہیں وہ لالہ فام
دیدو جو اپنے لال کو دینا ہو کچھ پیام
سن کر یہ ذکر ہوش میں آئی وہ تشنہ کام
سمجھی کہ گھر تمام ہوا اب چلے امام
خنجر سے حلق شاہ کے کٹنے کا طور ہے
بستی اُجڑ کے تخت اُجڑنے کا طور ہے

دامن پکڑ کے شاہ کا بولی وہ دل فگار
اے ابن فاطمہؑ یہ کنیز آپ کے نثار
بعد آپ کے جو لوٹنے آئیں ستم شعار
بیٹھے کہاں یہ بے کس و غمگین و سوگوار
کچھ حق میں اس کنیز کے فرما کے جائیے
صاحب کسی جگہ مجھے بٹھلا کے جائیے

فرمایا شہ نے حافظ و حامی ہے ذوالجلال
زہرا کی بیٹیوں کی رہو تم شریک حال
زینبؑ کو دیکھو سر پہ نہ بھائی نہ دونو لال
صاحب تمہارے ساتھ ہے عابدؑ سا خوش خصال
بے وارثوں کا وارث و والی الٓہ ہے
دیکھو ڈگیں نہ پاؤں کہ مشکل کی راہ ہے

لو الوداع لاش پر اب آکے روئیو
لیکن نہ خاک اڑا کے نہ چلا کے روئیو
زانو پہ سر کو شرم سے نہوڑا کے رویو
قبر رسول پاک پہ ہاں جا کے روئیو
کٹنے میں صبر شکر تباہی میں چاہیے
رونا بشر کو خوفِ الہی میں چاہیے

یہ سن کے حشر ہو گیا فریاد آہ سے
سیدانیاں لپٹ گئیں زہرا کے ماہ سے
ٹھہرا گیا نہ پھر شۂ عالم پناہ سے
نکلے حسینؑ روتے ہوئے خیمہ گاہ سے
چوتھا ملک ضیا سے جلوخانہ بن گیا
خورشید شمع حسن کا پروانہ بن گیا

مل کر حرم سے در پہ جو شاہ غیور آئے
اک غل ہوا حضور کرامت ظہور آئے
لاؤ فرس کو ڈیورھی پہ جلدی حضور آئے
اعمیٰ بھی ہو تو آنکھ کی پتلی میں نور آئے
پھرتا تھا سر پہ چتر سلیماں جناب کے
سایہ تھا ایک بیچ میں دو آفتاب کے

نصرت کی تھی صدا کہ زہے حشمت و جلال
تاباں رہے یہ نیر اقبال بے زوال
شوکت کی یہ دعا ہے کہ اے فاطمہ کے لال
سرسبز تیرے دوست عدد تیرے پائمال
يارب فساد خلق سے امن و اماں رہے
جب تک زمیں رہے یہ امام زماں رہے

بیٹا نہ تھا نہ کوئی برادر ادھر اُدھر
پر قدسیوں کی صف تھی برابر ادھر اُدھر
مڑمڑ کے دیکھتے تھے جو سرور ادھر اُدھر
گرتی تھی برق گویا چمک کہ ادھر اُدھر
جلوے دکھا رہی تھی ضیا ہاتھ پاؤں کی
اک چاندنی بچھی ہوئی تھی دھوپ چھاؤں کی

غل تھا فلک کا رنگ بدلتا ہے دیکھ لو
ذروں سے آفتاب بھی جلتا ہے دیکھ لو
لو جو بن آج دن کا بھی ڈھلتا ہے دیکھ لو
قدموں پہ نور آنکھوں کو ملتا ہے دیکھ لو
نقش اس قدم کے چاند سے روشن دو چند ہیں
مجمر ہے آفتاب تو تارے سپند ہیں

آمد فرس کی تھی، دلہن آتی ہے جس طرح
تھم تھم کے نکہت چمن آتی ہے جس طرح
تصویر آہوئے ختن آتی ہے جس طرح
یا شمع سوئے انجمن آتی ہے جس طرح
باہم طیور کہتے تھے کبک دری ہے یہ
گھوڑے چراغ پاتھے کہ بیشک پری ہے یہ

آیا عجب شکوہ سے اسپ قمر رکاب
تھامے تھی فتح زین کا دامن ظفر رکاب
چشمک زنی ہلال پہ کرتی تھی ہر رکاب
حلقہ تھا نور مہر کا یا جلوہ گر رکاب
فتراک تھی کہ کھولے ہوئے تھا عقاب پر
زمیں پر تھا گردپوش کہ ابر آفتاب پر

اختر خجل ہیں زمیں جواہر نگار سے
ذروں نے چن لیے ستارے غبار سے
تھمتا تھا کب سوار فراست شعار سے
گردن میں ہاتھ باگ نے ڈالے ہیں پیار سے
نازاں ہے خود رکاب کے پائے کو دیکھ کر
بل کر رہا ہے خاک پہ سائے کو دیکھ کر

قرباں اُس تگادر ضیغم شکار کے
پامال کر دے شیر کو ٹاپوں سے مار کے
شایستگی کو پوچھیو دل سے سوار کے
چاہے تو ایک طفل چڑھے باگ اتار کے
رکھ دے قدم تو رنگ نہ میلا ہو پھول کا
پیارا فرس ہے راکب دوشِ رسول کا

چاروں سموں سے بدر خجل نعل سے ہلال
کھیلیں شکار شیر، یہ آنکھیں ہیں وہ غزال
کہیے نہ یال، حور نے بکھرا دیے ہیں بال
پھرنے پہ جھوم جھوم کے صدقے پری کی چال
رستے ہیں یاد گنبد نیلی رواق کے
دلدل کی تیزیاں ہیں طرارے براق کے

سینہ کشادہ تنگ کمر، چست جوڑ بند
گردن میں خم ہلال کا اور اس پہ سر بلند
جاندار بردبار عدوکش ظفر پسند
بجلی کی جگہ کہیں آہو کہیں پرند
سرعت ہے ابر کی تو لطافت ہوا کی ہے
اتنے ہنر فرس میں یہ قدرت خدا کی ہے

نواب سوار ہوتا ہے زہرا کا یادگار
تھامے رکاب کون، نہ یاور نہ غم گسار
رو کر فرس سے کہتے ہیں شبیر نامدار
اے ذوالجناح، دیکھ یہ نیرنگ روزگار
سب دوپہر میں ابن علیؑ سے جدا ہوئے
جو تیرے گرد رہتے تھے وہ دوست کیا ہوئے

سب دوست بے مثال تھے روؤں کسے کسے
خوش رو تھے با کمال تھے روؤں کسے کسے
حیدرؑ کے پانچ لال تھے روؤں کسے کسے
سات آٹھ خرد سال تھے رووں کسے کسے
جب ذکر خیر پیاس میں مرنے کے ہوئیں گے
سب میرے دوست میرے عوض ان کو روئیں گے

مرتا ہے ایک دوست کسی شخص کا اگر
وہ شخص اس کے ہجر میں روتا ہے عمر بھر
اک دن میں صاف ہو گیا میرا تو گھر کا گھر
کیا دور ہے جو مر کے بھی سیدھی نہ ہو کمر
اس گھر میں جتنے گھر ہیں وہ سب بے چراغ ہیں
میرے تو اک کلیجے پہ اٹھارہ داغ ہیں

پیاسے ہیں میرے ساتھ جو میرے تشنہ کام
گھر گھر میں اُن کی نذر کے ہوویں گے اہتمام
جاری سبیلیں رکھیں گے رستہ پہ خاص و عام
چلائیں گے یہ پانی کے بھر بھر کے سرد جام
بھولو نہ تشنگی کو شۂ تشنہ کام کی
پیاسو سبیل ہے، شہیدوں کے نام کی

ایسے کسے ملے ہیں رفیقان ان بادفا
پیش خدا جلیل ہے ان سب کا مرتبا
ہوتے جہاں میں آج جو پیغمبرؐ خدا
کرتے ہر اک شہید کا ماتم جدا جدا
شانہ بتوں بالوں میں کرتی نہ عمر بھر
چادر سیاہ سر سے اُترتی نہ عمر بھر

یہ سن کے ذوالجناح تو روتا تھا زار زار
چلاتی تھی یہ زوجۂ عباس نامدار
صاحب اٹھو ترائی سے میں آپ کے نثار
آقا سوار ہوتے ہیں، آیا ہے راہوار
یاں آکے ساتھ جاؤ امام غیور کے
سایہ کرو کہ دھوپ ہے سر پر حضور کے

بانو پکارتی تھی کہ اکبر کدھر ہو تم؟
بیٹا پدر نے کوچ کے دن بے خبر ہو تم
تھامو رکاب باپ کی پیارے پسر ہو تم
اماں کا گھر اجڑتا ہے دادی کے گھر ہو تم
بازو کو تھامو ہاتھ میں حضرت کے ہاتھ دو
بیٹا ضعیفی وقت میں، حضرت کا ساتھ دو

لکھا ہے یاں نجام فرس پر تھا دست شاه
فریاد وا حسین سے ہلتی تھی قتل گاہ
خیمے سے نکلی آب زن ہالا بلند آہ
رخ پر نقاب، پاؤں میں موزے عباسیاہ
حسن بتول و شان علیؑ کا ظہور تھا
گویا لباس کعبہ میں خالق کا نور تھا

پردہ ہے پر جھکی ہوئی آئی وہ دل کباب
تھامی لرزتے ہاتھوں سے رہوار کی رکاب
گھوڑے پہ جلوہ گر ہوئے، شاہ فلک جناب
بيت الشرف میں پھر گئی وہ مثل آفتاب
جس کا یہ ذکر ہے وہ نواسی نبیٔ کی تھی
زینبؑ بہن حسینؑ کی بیٹی علیؑ کی تھی

رن کو سواری شۂ جن و بشر چلی
پیچھے تمام فوج ملک ننگے سر ملی
گھوڑے کے ساتھ فاطمہ تھامے جگر چلی
شبدیز کیا چلا کہ نسیم سحر چلی
طبقہ تمام نور سواری سے عرش تھا
سونے کی تھی زمیں تو ستاروں کا فرش تھا

زروں سے آفتاب کی ضو آشکار تھی
سر سبز تھے درخت، زمیں لالہ زار تھی
ماتم میں ایک سماں تھا، خزاں میں بہار تھی
جنگل تھا مشک بیز ہوا عطربار تھی
غل تھا نہ دُور دُور چلو، نہ بہم چلو
ہاں خادمو ادب سے قدم با قدم چلو

وہ شان وہ شکوہ و شوکت جناب کی
اللہ ری ضو جھپکتی ہے آنکھ آفتاب کی
تصویر ہے جناب رسالت مآب کی
پیری دکھا رہی ہے لطافت شباب کی
بر میں نبیؐ کا جامۂ عنبر شمامہ ہے
رنگت تو پھول سی ہے گلابی عمامہ ہے

غل تھا فرس پہ سید والا کو دیکھ لو
ہاں برق و شرق طور تجلی کو دیکھ لو
پڑھ کر درود صورت مولا کو دیکھ لو
بالائے رحل مصحف زہرا کو دیکھ لو
پایا کسی بشر نے یہ پایا ہے خلق میں؟
فرآں انہیں کے واسطے آیا نے خلق میں

حوریں ہیں گرد ساغر و کوثر لیے ہوئے
قدسی جلوس میں طبق زرلیے ہوئے
جبریل میں نجات کا دفتر لیے ہوئے
جھولی میں ہے نسیم گل تر لیے ہوئے
پیٹے میں پھول وادی عنبر سرشت میں
دولھا برات لے کے چلا ہے بہشت میں

وہ روے دل فروزہ زلفوں کا پیچ و تاب
گویا کہ نصف شب میں نمایاں ہے آفتاب
ابرو کی ذوالفقار سے زہرا عدو کا آب
آنکھیں وہ جن سے نرگس فردوس بے حجاب
پتلی کا رعب سب پہ عیاں ہے خدائی میں
بیٹھا ہے شیر پنجوں کو ٹیکے ترائی میں

پہونچا جو اس شکوہ سے خیرالورا کا لال
کانپنے جبل لرزنے لگا عرصۂ قتال
ٹوٹے جو مورچے تو پکارے یہ بد خصال
بھا گو کہ آئے شیر الہی پے جدال
دیکھا جو رعب قبلہ عالی مقام کو
علموں نے جھک کے ہاتھ بڑھائے سلام کو

بڑھ کر صدا نہیب نے دی رو بروئے شاہ
دشمن ترے ذلیل معاند ترے تباہ
آواز دی ظفر نے کہ اے معدلت پناہ
تاباں رہے ستارۂ اقبال عزو جاہ
زہرہ عدو کا آب، کلیجہ لہو، رہے
ہر معرکہ میں تیغ علیؑ سرخرو رہے

نیزہ زمیں پہ آپ نے گاڑا جو یک بیک
ماہی نے دب کے گاؤ زمیں سے کہا سرک
شاید قیامت آئی زمیں پر گرا فلک
بس یا حفیظ کہہ کے لرزنے لگی سمک
غل تھا اُلٹ چکے ہیں حسین آستین کو
یا بوترآب آکے بچا لو زمین کو

دب دب کے مورچوں سے اُدھر پہلواں ہٹے
لشکر ہٹا نشان ضلالت نشان ہٹے
سر کی زمیں، مگر نہ امام زماں ہٹے
سچ ہے کہ قطب دائرہ دیں کہاں ہٹے
سر بھی کٹے اگر تو، نہ پیچھے قدم ہٹٰیں
کعبہ کہیں ہٹا ہوا تو شاہ امم ہٹیں

لو گونجتا ہے شیر رجز خواں ہیں شاہ دیں
نعرہ یہ ہے کہ ہیں ہمیں پشت پناہ دیں
روشن ہمارے نور سے ہے شاہراہ دیں
دنیا میں ہم ہیں تاج عزوجاہ دیں
سجدے بتوں کو کرتے تھے، ساکن کنشت کے
ہم نے تمہیں بتا دیے رستے بہشت کے

خالی کیا علی نے بتوں سے خدا کا گھر ہے
عزیٰ کہاں ہیں لات و ہبل آج ہیں کدھر؟
غل تھا علیؑ ہیں دوش محمد پہ جلوہ گر
مصحف پہ مصحف آج ہے اور نور نور پر
سب سے علیؑ کا مرتبہ اعلیٰ ہے دیکھ لو
شیہ خدا کی شان دو بالا ہے دیکھ لو

زنار گردنوں پہ تمہارے سوار تھی
شرک جلی یہ تھا کہ پرستش میں نارتھی
اسلام کے چمن میں کبھی یہ بہار تھی
حق حق کی مسجدوں میں یہ کس دن پکار تھی
چرچا تھا کفر و فسق و فجور گناہ کا
یہ شور کب تھا اشہد ان لا الہ کا

کعبے میں ہم نے پہلے اذاں دی بہ شد و مد
دریائے رحمت صمدی ہیں ہمارے جد
ہم پر ازل سے ہیں کرم مفضل احد
سب ہم پر منکشف ہے جو کچھ ہوگا تا ابد
تم لوگ جس طریق سے پھرتے ہو فرش پر
ہم یوں پلک جھپکنے میں جاتے ہیں عرش پر

گھر میں ہمارے وحی خدا لائے جبرئیل
جب آئے خادموں کی طرح آئے جبرئیل
مشہور ہم ہیں حلق میں آقائے جبرئیل
اس گھر کی خادمی ہے، تمنائے جبرئیل
شاگردی علیؑ سے سرافراز جب ہوئے
جبریلؑ تب مقرب درگاہ رب ہوئے

کیوں ظالموں رسول کا پیارا نہیں ہوں میں؟
کیوں عرش کبریا کا ستارہ نہیں ہوں میں؟
کیوں مستحق لطف و مدارا نہیں ہوں میں؟
کیوں جاہلو ! امام تمہارا نہیں ہوں میں؟
سید پہ ظلم، کون سی یہ رسم و راہ ہے؟
کیا مہماں کو پانی کا دینا گناہ ہے؟

وہ نہر جس کو خلق میں جاری کرے الٓہ
روکی ہے تم نے ظلم کی تیغوں سے اس کی راہ
پانی پہ جنگ پیاسوں سے، دریا پہ نبض آہ
یہ کس ولی کا گھر تھا جسے کر دیا تباہ
سیراب گرگ و شیر ہوں اور اسپ و خر پئیں
اولاد فاطمہ نہ پیے جانور پئیں

کھنچ کھنچ کے جائے ساری زراعت میں آب نہر
محروم ابن ساقی کوثر یہ کیا ہے قہر
اس میں یہ نہر بھی ہے جو ہے فاطمہ کا مہر
شہرہ ہے تازیوں کی تواضع کا شہر شہر
امت نبی کی آہ یہ سفاک ہوگئی
بس آج آبروئے عرب ناک ہو گئی

کرتا ہے پاسداری مہماں ہر اک بشر
ملتے ہیں اس سے جھک کے جو آتا ہے اپنے گھر
عاجز بھی لا کے سامنے رکھتا ہے ماحضر
فاقہ ہے تیسرا ہمیں اور تم ہو بے خبر
بستان کربلا میں ہوا یہ بُری چلی
پانی طلب کیا تو گلے پر چھری چلی

سُن کر بیان شاہ لعینوں نے سرجھکائے
کتنوں نے پھیر پھیر کے منھ اشک بھی بہائے
اکثر صفوں میں شور یہ اٹھا کہ ہائے ہائے
کیوں ہم رسولِ حق کے نواسے سے لڑنے آئے
خم کر کے گردنیں عمرو و شمر ٹل گئے
فولاد نرم ہو گیا پتھر پگھل گئے

نوفل سے بڑھ کے یہ پسر سعد نے کہا
ہاں جلدی حکم دے کہ بجیں طبل جابجا
ہو سب صفوں میں نالۂ شہنا کا غل بپا
تا فوج میں سُنے نہ کوئی شاہ کی صدا
مظلومی حسین پر دل ٹکڑے ہوتے ہیں
انساں کا ذکر کیا ہے کہ حیواں بھی روتے ہیں

ناگہ بجے جلاجل و قرنا و طبل و دف
خاموش ہو گئے شۂ مظلوم اس طرف
چلوں میں تیر جوڑ کے بڑھنے لگی جو صف
اگلی اُدھر نیام سے تیغ شۂ نجف
بھا گو، ہٹو، بچو یہ صدا دی سپاہ نے
بانبی سے منھ نکالا ہے مار سیاہ نے

تیغ دوسر کو روک کے حضرت نے یہ کہا
بے کس سے کس طرح تمہیں منظور ہے وغا؟
آؤ عرب کی طرح، جو ہے قصد جنگ کا
سب مل کے گر لڑو گے تو پھر اس میں دیر کیا
دنیا سے وقت عصر گزرنا ہے ہر طرح
حاضر ہوں ہر طرح میں، کہ مرنا ہے ہر طرح

سر کو نہ سر، نہ جان کو ہم جاں سمجھتے ہیں
ہاں حکم کردگار کو ایماں سمجھتے ہیں
مشکل ہزار ہو اُسے آساں سمجھتے ہیں
ہم ایک اور لاکھ کو یکساں سمجھتے ہیں
اس معرکے میں کھیت پڑے ہیں اسی طرح
بچے ہمارے تم سے لڑے ہیں اسی طرح

لڑتا نکل کے ایک سے اگر ایک نامدار
برسوں بھی تم سے ختم نہ ہوتی یہ کارزار
نکلا ادھر سے ایک اُدھر سے بڑھے ہزار
اس پر بھی الاماں کا غل اٹھتا تھا بار بار
بے دین کا ساتھ دے کے حمیت کو کھو دیا
تم نے تو آج، نام عرب کا، ڈبو دیا

یہ ذکر تھا کہ تیر چلے اس سپاہ سے
گیتی کو زلزلہ ہوا، زہراؑ کی آہ سے
پھر ضبط ہو سکا، نہ شہ دیں پناہ سے
بجلی گری صفوں پہ غضب کی نگاہ سے
چمکی علیؑ کی تیغ جو دشت مصاحف میں
پریاں چھپیں جزیرے میں سمیرغ قاف میں

کاٹھی سے اس طرح ہوئی تنغ دوسر جدا
جیسے سواد شب سے، بیاض سحر جدا
نصرت کا آئینہ تھا جدا اور گھر جدا
محمل جدا تھا ليلیِ فتح و ظفر جدا
تیغ کشیده دست شۂ بحر و بر میں ہے
طومار ہاتھ میں ہے لفافہ کمر میں ہے

سیفی چلی کہ تیغ شۂ لافتیٰ چلی
 گویا صفوں پہ کھولے ہوئے منھ بلا چلی
بن میں سُموم قہر و عتابِ خدا چلی
جھونکوں سے جس کے اڑتے ہیں سر، وہ ہوا چلی
آواز الاماں کی سپہر بریں پہ تھی
بڑھ کر جو یوں پھرے صف اول زمیں پہ تھی

پہونچے جو مثل شیر جھپٹ کر ادھر اُدھر
سر گر پڑے حسام سے کٹ کر ادھر اُدھر
آیا گیا فرس جو سمٹ کر ادھر اُدھر
ڈھالوں کا ابر رہ گیا پھٹ کر ادھر اُدھر
جاروب تھی کہ سیف میان مصاف تھی
دریا کی راہ حملۂ اول میں صاف تھی

ملتی تھی جائے امن نہ زیر فلک کہیں
غل تھا کہ مل نہ جائیں سماؤ سمک کہیں
جنات بے حواس کہیں تھے ملک کہیں
سایہ کہیں تھا، تیغ کہیں تھی چمک کہیں
پانی سے جل بجھا تھا کوئی کوئی نار سے
گرتی تھیں، تین بجلیاں اک ذوالفقار سے

غل شش جہت میں تھا کہ نہ اس سے دو چار ہو
بھا گو کہیں یہ برق نہ پھر شعلہ بار ہو
کون اس کے منھ پہ جاکے اجل کا شکار ہو
جو ایک ہے وہ دو ہو، جو دو ہے وہ چار ہو
بھاگیں، کہ ان صفوں کو ہم، آراستہ کریں
مہلت جو تیغ دے تو دم آراستہ کریں

جب سن سے فوج شام پہ وہ شعلہ خو چلی
بس سر کے بل سقر میں سپاہ عدو چلی
ٹھہری، بڑھی، چمکتی ہوئی، چار سو چلی
آئی کس آب و تاب سے کیا سُرخرو چلی
تیزی یوں ہی زبان سخنور کو چاہیے
پاس آبرو کا صاحب جوہر کو چاہیے

اب دم نہ لیجیو یہ اجل اس سے کہہ گئی
ندی لہو کی دشت پر آفت میں یہ گئی
کاٹی زرہ، کڑی بھی پڑی جو وہ سہہ گئی
بھاگا کوئی شقی تو لہو پی کے رہ گئی
غصے میں مثل برق، قرار اس نے کم لیا
لاکھوں میں ڈھونڈھ کر اُسے مارا تو دم لیا

پھل اس کا نہ سپر پہ نہ جوشن پہ رہ گیا
جس پر پڑی تڑپ کے وہ توسن پہ رہ گیا
دو ٹکڑے ہو کے سر نہ فقط تن پہ رہ گیا
خوں بھی، اجل گرفتہ کی گردن پہ رہ گیا
دم میں نہ وہ غرور نہ وہ خود سری رہی
مجرم وہی رہا یہ خطا سے بری رہی

یکتا برش میں جوہر ذاتی میں قدر میں
چمکی اُحد میں خیبر و خندق میں بدر میں
تیزی وہی تھی منھ کی اس آشوب غدر میں
چل کر سپر سے سر میں گئی سر سے صدر میں
کھنچتے ہوئے سپر سے نیا رنگ ڈھنگ تھا
راکب تھا نہ فرس تھا نہ زیں تھا نہ تنگ تھا

مانند برق تیغ کا سایہ، جدھر گرا
بیٹے پہ باپ، باپ پہ بیٹے کا سر گرا
یہ ہاتھ اس طرف تو وہ بازو ادھر گرا
پرکالے اڑ گئے وہ سپر کے وہ سر گرا
قبضے میں اب ہے تیغ نہ دستانے ہاتھ میں
کیوں دے دیا ہے ہاتھ کو بیگانے ہاتھ میں

سرکش ہوا پہ جو تھے، گرد ہو گئے
سرخی رخوں سے اُڑؑ گئ منھ زرد ہو گئے
دعوی مردمی تھا، پہ نامرد ہو گئے
ہنگامہ جن سے گرم تھا، وہ سرد ہو گئے
مرنے پہ بھی نصیب کی سوزش نہ جائے گی
اب ناریوں کو آتش دوزخ جلائے گی

عاری تھے تیغ شاہ حجازی سے نیزہ باز
پیہم الٹ کے گرتے تھے تازی سے نیزہ باز
روکے تھے ہاتھ دست درازی سے نیزہ باز
باز آئے تھے نہ شعبدہ بازی سے نیزہ باز
یوں چٹ سے کھول دیتے تھے نیزے سے بند کو
آتش پہ ڈال دے کوئی جیسے سپند کو

غل تھا کہ وہ چمکتی ہوئی آئی یہ گری
برچھی سی اُڑ گئی وہ سناں یہ گرہ گری
ترکش کٹا کمان کیانی سے زہ گری
یہ سر گرا وہ خود اُڑا یہ زرہ گری
آتی ہے لشکروں پہ تباہی اسی طرح
گرتی ہے برق قہر الہی اسی طرح

وہ شام و روم کے قدر انداز بے نظیر
سہواً نہ چوکتا تھا نشانوں سے جن کا تیر
ہر صف میں سہم سہم کے ہوتے تھے گو شہ گر
چلاتے تھے کہ موت کے حلقے میں ہیں اسیر
لیجھے قسم اگر کبھی لشکر کشی کریں
سرکاٹ ڈالیے گا، جو اب سرکشی کریں

مشاق ساٹھ ساٹھ برس کے وہ تیز دست
چلہ نہ سوجھتا تھا انھیں آنکھ سے دشت
بے سر تھے وہ بھی بادۂ نخوت سے جو تھے مست
غارت تھے مثل تیر ہوائی ہوا پرست
ترکش دو نیم ہو گئے رہ گیر کیا کرے
چلہ نہ ہو کمانوں پہ تو تیر کیا کرے

وہ شہسوار دوش محمد کی ران باگ
کیا ٹھہرے دھوپ میں کہ وہ سیماب ہے یہ آگ
تلوار کیا، فرس کو بھی تھی شامیوں سے لاگ
ایک ایک کو پکار رہا تھا کہ بھاگ بھاگ
زور اس سے چل سکے گا نہ رستم نہ گیو کا
اس پیلتن کی ٹاپ طمانچہ ہے دیو کا

پھرتا ہے کیا صفوں میں فرس جھوم جھوم کے
سرعت بلائیں لیتی تھی منھ چوم چوم کے
پامال تھے پرے سپہ شام و روم کے
غل تھا یہ غول میں پسر سعد شوم کے
رخش ایسا روم و رے میں نہیں شام میں نہیں
یہ شوخیاں تو ابلق ایام میں نہیں

چار آئینہ سے یوں نکل آتی تھی ذوالفقار
عینک کے پار ہوتا ہے جیسے نگہ کا تار
چار آئینے تو کیا تھے کہ ہوتے بھلا دو چار
ہر دم تھا امتزاج عناصر کو انتشار
الٹے جہاں رن ایسا اگر اک گھڑی پڑے
کیا ہوزرہ سے ضرب جب ایسی کڑی پڑے

خود و زره وه دام سے آزاد، یہ اسیر
تیر و کمان سخت وہ بے پر یہ گوشہ گیر
شمشیر جاں ستان و کمند و سنان و تیر
بے آب و سر بریده و ژولیده و حقیر
بے برگ و بار دشمن آل رسول ہیں
اب برچھیوں میں پھل ہیں نہ ڈھالوں میں پھول ہیں

اس تیغ کے وقار سے کوہ گراں سبک
ڈھالوں کی شامیوں کی گھٹا ابر سے تنگ
یہ آگ اور ناریوں کے دست و پا خنگ
چلنے میں بس یہی دم و دعوی کہ اب نہ رک
مقتل کے ہر نشیب کو لاشوں سے پاٹ دے
پر جبرئیل کے بھی سپر ہوں تو کاٹ دے

جب اُٹھ کے تیغ صفدر قدسی شرف گری
گویا کہ برق سطوت شاه نجف گری
آیا اُدھر خدا کا غضب جس طرف گری
کٹ کر گرا پرے پہ پر اصف پہ صف گری
سیفی چلی کہ سیف صف کارزار پر
گھوڑے گرے پیاروں پہ پیدل سوار پر

الله ری شان واہ رے حملے جناب کے
خاک اڑ گئی، جدھر گئے گھوڑے کو داب کے
دکھلا دیے وغا میں چلن بوتراب کے
فتراک تھی کہ پُر فرس لاجواب کے
پتلی جدھر سوار نے پھیری، یہ مڑ گیا
اترا براق بن کے، پری ہو کے اڑ گیا

جم کر صفوں سے یوں فرس تند خو اڑا
گویا ہمائے اوج شرف، چار سو اڑا
تلوار جب چلی سر نحس عدو اڑا
نکلا دم اور نہ زخم سے مطلق لہو اُڑا
ہردم برش بڑھی رہی، گھاٹ اس کا نام ہے
اس کو صفائی کہتے ہیں کاٹ اس کا نام ہے

باطل کو حق سے خیر سے شر کو جدا کیا
ظلمت کو دن سے شب کو سحر سے جدا کیا
یوں کفر و دیں کو تیغ دوسر سے جدا کیا
گویا کلف کو روئے قمر سے جدا کیا
ٹکڑے اڑائے دم میں سپاہ شریر کے
قربان، ذو الفقار جناب امیر کے

بخشا ہے کبریا نے اصالت کو کیا وقار
تھی سرنگوں، اس اوج پہ وہ تیغ آبدار
با آبرو کا، جوہر ذاتی ہے، انکسار
واں مدح ذو الفقار کی تھی عرش پر پکار
اس عزو اعتلا پہ زباں بھی رکی رہی
یہ کیا فروتنی ہے کہ گردن جھکی رہی

خالص اگر ہے مُشک تو بو آشکار ہے
چمکے گا آپ وہ جو دُر شاہوار ہے
زرگر کی، مدح و قدح کا کیا اعتبار ہے
کہہ دے گی خود محک کہ طلا خوش عیار ہے
بد مغز کو کمال کی دولت خدا نہ دے
خالی ہو جو کہ ظرف وہ کیونکر صدا نہ دے

اک ذو الفقار خلق میں دو ہاتھ سے چلی
دست حسین و پنجۂ مشکل کشا علیؑ
یہ مصطفے کی جان، وہ اللہ کا ولی
دونوں کا مرتبہ بھی دو عالم پہ ہے جلی
فخر مجاہیں، پسر فاطمہ ہوا
حیدر سے ابتدا ہوئی، یاں خاتمہ ہوا

ظلمت سے نور نور سے ظلمت جُدا ہوئی
وحدت سے ایک ضرب میں کثرت جدا ہوئی
دین مبیں سے کفر کی بدعت جُدا ہوئی
ایماں کے راستے سے ضلالت جدا ہوئی
اس دبدبہ سے زیر کیا روم و شام کو
حکم جہاد پھر نہ ہوا نو امام کو

خود سر عدو تھے، مثل حباب اس کے سامنے
موج زرہ تھی، نقش بر آب اس کے سامنے
کیا منہ تھا دے جو تیغ جواب اس کے سامنے
بڑھنے کی تھی سپر کو نہ تاب اس کے سامنے
اللہ کا غضب ہے یہ جانے ہوئے تھے سب
لوہے کو ذوالفقار کی مانے ہوئے تھے سب

اللہ رے تلاطم افواج رو سیاہ
ٹکراتے تھے پہ ملتی نہ تھی بھاگنے کی راہ
غل تھا، پناہ دے ہمیں اے آسماں پناہ
امت رسول پاک کی ہوتی ہے اب تباہ
بخشو خطا یہ کام ہے مولا ثواب کا
صدقہ محمد عربی کی جناب کا

اس شور میں سُنا جو رسولِ خدا کا نام
پڑھ کر دُرود آپ نے بس روک لی حسام
فرمایا خیر لے گا خدا تم سے انتقام
عاجز نہیں یہ بے کس و مظلوم تشنہ کام
کیا چیز سر ہے بات پہ جرار مرتے ہیں
دیکھو اس اختیار پہ یوں جبر کرتے ہیں

چرخؔ و نجومؔ و شمسؔ و قمرؔ شہرؔ و دشت و در
سنگؔ و معاونؔ و صدفؔ و قطره و گہرؔ
اشجارؔ و شاخؔ و برگؔ گلؔ و غنچہؔ و ثمرؔ
رکنؔ و مقامؔ و بابؔ و منازؔ زمزمؔ و حجرؔ
جن و ملک میں انس ہیں غلمان و حور ہیں
کہہ دیں گے سب کہ ابن علیؑ بے قصور ہیں

میں کیا لڑوں گا غم سے لہو ہے مرا جگر
آنکھوں کے آگے خاک پہ ہے لاشۂ پسر
بازو کے غم میں ٹوٹ گئی ہے مری کمر
سر ہو یہ مرحلہ جو کٹے تن سے جلد سر
حسرت ہے یہ کہ تیغوں سے تن پاش پاش ہو
جب ذبح ہوں تو پہلو اکبر میں لاش ہو

بھاگو نہ لو نیام میں رکھتا ہوں میں حسام
مشتاق قرب حق ہے مظلوم و تشنہ کام
دنیا سے اب غرض ہے نہ کچھ زندگی سے کام
حاضر ہے سہ فقیر کا کیا کوچ کیا مقام
بیٹھے نہیں زمیں پر خزانے کو گاڑ کے
موت آئی اُٹھ کھڑے ہوئے دامن کو جھاڑ کے

پلٹے یہ سن کے بھاگے ہوئے روسیاہ آہ
ابر ستم میں گھر گیا زہرا کا ماہ آہ
اک تشنہ لب پر ٹوٹ پڑی سب سپاه آه
دو لاکھ حربے، ایک تن زار آه آه
سب کچھ تھا اختیار پہ مجبور ہو گئے
شبیر سر سے تا بہ قدم چور ہو گئے

باندھے تھے چار غول، جفا کار بہر جنگ
اک صف سے تیغیں چلتی تھیں اور ایک سے خدنگ
نیزوں کے دار ہوتے تھے اک صف سے بے درنگ
چلتے تھے ایک صف سے پیاپے کلوخ و سنگ
زہرا تڑپ رہی تھیں علیؑ ہاتھ ملتے تھے
یہ دار سب نبیؐ کے کلیجے پر چلتے تھے

وہ لوں وہ آفتاب کی تابندگی وہ بن
جھیلوں میں شیر ہانپتے تھے دشت میں ہرن
رونے کی چار سو تھی صدا، بولتا تھا رن
غل تھا خدا پرستوں کے لاشے ہیں بے کفن
آندھی میں خاک اُڑتی تھی گھوڑوں کی گشت سے
آواز ہائے ہائے کی آتی تھی دشت سے

بی بی کوئی پکارتی تھی ہائے میرے لال
حیدر کا باغ ہوتا ہے، جنگل میں پائمال
زہرا کی دونوں بیٹیاں کھولے ہوئے تھیں بال
ڈیوڑھی سے نکلے پڑتے تھے بچوں کا تھا یہ حال
جھکتے تھے زیں سے، جب شۂ ذیشاں زمین پر
غل تھا کہ ہائے گرتا ہے قرآں زمین پر

جس روز تھا یہ حشر، یہ ماتم، یہ شور و شر
آپہونچا اک مسافر غربت زدہ اُدھر
نکلا تھا گھر سے شوق نجف میں وہ خوش سیر
چھوڑے ہوئے وطن، اُسے گزرا تھا سال بھر
بے خانماں کو، عشق خدا کے ولی کا تھا
مشتاق وہ زیارت قبر علی کا تھا

رخ زرد، پاؤں سوجے ہوئے جسم پر غبار
ایمان و اعتقاد قوی، پر بدن نزار
طاعت گزار، نیک عقیدت وفا شعار
نہ راحلہ، نہ زاد، نہ ہمدم نہ غم گسار
یہ آرزو کہ گوہر بحر شرف ملے
چھانوں جہاں کی خاک پہ دُر نجف ملے

سر کو قدم کیے وہ سعید خجستہ پے
دو دن کی راہ کرتا تھا ایک ایک دن میں طے
پیاری نہ تھی، جو قطع مسافت سے کوئی شے
آساں تھی اس کو دُوری شامؔ و عراقؔ و رے
ان جنگلوں میں باد یہ پیما تھا دین کا
گز بن گیا تھا راہ خدا کی زمین کا

دیتی تھی اس کو طاقت رفتار جب جواب
جھک جھک کے دونوں پاؤں سے کرتا تھا یہ خطاب
لازم ہے تم کو سعی کہ یہ ہے رہ ثواب
احسان میرے سر پہ تمہارا، چلو شتاب
کیا کیا شرف تمھاری بدولت ملے نہیں
گنج گہر میں زیر قدم آبلے نہیں

کرتا تھا ہر قدم پہ دعا، وه بہ اشک و آه
پہونچا دے مجھ کو منزل مقصد پہ یا الٓہ
سمجھاتے تھے اُسے جو مسافر، میان راه
اک دن مقام کر، کہ ترا حال ہے تباہ
یاری نہ دیں قدم تو ٹھہرنا ضرور ہے
کہتا تھا روکے وہ کہ نجف کتنی دور ہے

پہونچا جو کربلا میں تو، دیکھا یہ اس نے حال
تنہا کھڑا ہے ایک مسافر لہو میں لال
فوجیں ستم کی گرد ہیں آمادۂ قتال
چلتے ہیں تیر پانی کا کرتا ہے جب سوال
از بسکہ اہل درد تھا بیتاب ہو گیا
پانی کے مانگنے پر جگر آب ہو گیا

تھم کر جو اس نے غور سے لاشوں پہ کی نظر
دیکھا ہے کوئی شمس، کوئی غیرت قمر
بچہ پڑا ہے ایک ستارہ سا خاک پر
کُرتا بھی، ہنسلیاں بھی، شلو کا بھی خون میں تر
سُرخی لہو سے حلق کے سیب ذقن میں ہے
باچھوں میں سب ہے دودھ انگوٹھا دہن میں ہے

برپا ہے ایک سمت جو خیمہ فلک وقار
آتی ہے پیٹنے کی صدا اس سے بار بار
چلا رہی ہے ڈیوڑھی پہ یوں کوئی غم گسار
صدقے میں تیرے اے مرے باب کی یادگار
کانپ کلیجہ تھم کے سُنا جب دہائی کو
سمجھا کہ رو رہی ہے بہن اپنے بھائی کو

بولا وہ مل کے ہاتھے کہ یہ ماجرا ہے کیا
لائے کہاں نصیب مجھے وا مصیبتا
بے کس پہ یہ ستم، یہ تعدی ہے، یہ جفا
یا رب ہوئی ہے اس ترے بندے سے کیا خطا
نیزوں سے صدر، تیغوں سے تن چور چور ہے
آئی ندائے غیب کہ یہ بے قصور ہے

کہنے لگا لرز کے، وہ ذی قدر و نیک نام
اللہ کس قدر ہے پُر اشرب یہ مقام
دریا خدا نے خلق کیے بہر فیض عام
مرتا ہے بے اجل یہ ستم کش یہ تشنہ کام
اُن سے بشر ڈرے جنھیں خوف خدا نہیں
جلدی نکل چلو یہ ٹھہرنے کی جا نہیں

دو چار گام بڑھ گے یہ سونچا وہ نام ور
مظلوم کی دعا میں ہے سب طرح کا اثر
والله برگزیدہ حق ہے یہ خوش سیر
کر لیجے التماس دعا، ہاتھ باندھ کر
تیغوں میں اس کے پاس چلو جو خدا کرے
آساں ہوں مشکلیں، جو یہ بے کس دعا کرے

باتیں یہ کر کے دل سے بڑھا وہ اسیر غم
لاشوں کو دیکھ دیکھ کے روتا تھا دم بہ دم
ہاتف نے دی ندا کہ سمجھ کر اُٹھا قدم
رتبہ میں یہ زمیں بھی نہیں کچھ نجف سے کم
آنکھیں ملک بچھاتے ہیں اس ارضِ پاک پر
یہ سب ورق ہیں مصحف ناطق کے خاک پر

آیا جو کانپتا ہوا دہ شاہ دیں کے پاس
کی عرض السلام علیک اے فلک اساس
مولا جواب دے کے یہ بولے بہ درد و یاس
آنا ہو ا کدھر سے ترا اے خدا شناس
عرض اس نے کی غلام شۂ ذوالفتار ہوں
بے کس ہوں، بے نوا ہوں، غریب الدیار ہوں

طے کی ہے سال بھر میں پہاڑوں کی میں نے راہ
بچے کہیں تباہ ہیں، خادم کہیں تباہ
اب تک ہے مجھ سے دور، در ضیغم الٓہ
مال ومتاع لے کے چلا تھا یہ پر گناہ
غارت نہیں ہوئی ہے بضاعت غلام کی
لوٹا ہے راہ میں مجھے فوجوں نے شام کی

میں دو مہینے فوج ستم میں رہا اسیر
مولا علیؑ کے نام کے دشمن ہیں یہ شریر
ہتھیار لے کے آ نہیں سکتا ہے راہ گیر
تب قید سے چھٹا ہوں کہ جب ہو گیا فقیر
سر پر ہی کلاہ، یہی اک لباس ہے
پر ہوں غنی کہ دولت دیں میرے پاس ہے

دو صاحبوں کے شوق میں چھوڑا ہے میں نے گھر
حسرت یہ ہے نصیب کرے یاوری اگر
پہلے تو ہوں نجف کی زیارت سے بہرہ ور
منظور پھر وہاں سے مدینے کا ہے سفر
جاؤں گا، دولتیں ہیں اگر سر نوشت میں
رستے میں موت آئی تو پہونچا بہشت میں

فرمایا آپ نے کہ مدینے میں کیا ہے کام
عرض اُس نے کی وہی تو ہے دنیا میں اک مقام
اُس سر زمیں پہ ہے، مرا آقا، مرا امام
برسوں سے جس کے عشق میں روتا ہوں صبح شام
حیدرؑ کے جان و دل ہیں، شہؑ مشرقین ہیں
صدقے میں اس جگہ کے وہیں تو حسینؑ ہیں

کیا دن سعید ہوگا میں اُس روز کے نثار
جس روز اُن کے گرد پھروں گا میں سات بار
چوموں گا دونوں ہاتھ بصد عجز و افتخار
آنکھیں قدم پہ جھک کے ملوں گا یہ انکسار
دنیا ہو اور فاطمہؑ کا نورِ عین ہو
دیکھوں انہیں صحیح و سلامت تو چین ہو

دشمن بہت امام کے ہیں اور دوست کم
امت وغا کرے نہ کہیں، مجھ کو ہے یہ غم
اب پنجتن میں ہے تو انہیں کا ہے ایک دم
عزلت گزیں ہے قبر نبیؐ پر وہ ذی حشم
زندہ ہیں گر حسینؑ تو زندہ ہیں چار دم
یا رب اس ایک دم کو عطا کر ہزار دم

اک میرا شاہزارہ ہے ہم شکل مصطفے
شہرہ ہے جس کی شکل و شمائل کا جابجا
ماں کا مرادوں والا پسر ہے وہ مہ لقا
سایے میں شہ کے اس کو سلامت رکھے خدا
اُس رشک گل سے دور خزاں کی بلا رہے
یا رب چمن حسین کا پھولا پھلا رہے

یہ سن کے آپ آئے مسافر کے متصل
پھیلا کے دونوں ہاتھ کہا آ گلے تو مل
ہاں بھائی سچ ہے صدمۂ فرقت ہے جاں گسل
اس دم بہل گیا، تیرے آنے سے میرا دل
طاقت کلام کی نہیں، پاتا یہ ضعف ہے
چہرا ترا نظر نہیں آتا یہ ضعف ہے

ہاں مدتوں سے ہے یہی نیرنگ روزگار
ہر گل پہ ایک دن ہے خزاں ایک دن بہار
ہمدرد ہم بھی ہیں ترئے اے یار غم گسار
تیری طرح لٹے ہیں یہیں چھوڑ کر دیار
شکر خُدا مسافر راہ ثواب ہیں
اب دیر کوچ میں نہیں، پادر رکاب ہیں

کس سے کہیں کہ ہم پہ جو صدمہ گزر گیا
خالی ہوا عزیزوں سے گھر دشت بھر گیا
دنیا سے دوپہر میں، مرا گھر کا گھر گیا
بیٹا جوان قتل ہوا، بھائی مر گیا
بنتی نہیں جب آتی ہے قسمت بگاڑ پر
ٹکڑے ہو، گر پڑے یہ مصیبت پہاڑ پر

میرا ہے اب یہ حال کہ زخموں سے چور ہوں
جنگل میں موت آئی ہے بستی سے دور ہوں
اک خاکسار بندہ رب غفور ہوں
عالم ہے اس کی ذات کہ میں بے قصور ہوں
کہنے میں بات آتی ہے، یہ کچھ گلا نہیں
دن تیسرا ہے آج، کہ پانی ملا نہیں

مولا سے ہاتھ جوڑ کے بولا وہ دل کباب
لے آؤں دوڑ کر مرے شربے میں ہے کچھ آب
کیجیے زبان خشک کو تر بہر بوتراب
بولے ہلا کے سر کو شۂ آسماں جناب
اب انتظار موت کا ہے، کیا جیوں گا میں
سب پیاسے مرگئے ہیں نہ پانی پیوں گا میں

درکار جو تجھے ہو، وہ لے بہر کردگار
پیدل اگر ہے تو، تو یہ حاضر ہے راہوار
ناقہ بھی لے ترا تو ہے آفت وہ نامدار
سائل کو جس نے روٹی کے اونٹوں کی دی قطار
حاضر ہے جاں و مال کہ ہے میہمان تو
بھائی ہمارے گھر کو بھی گھر اپنا جان تو

اسباب بھی ہے مال بھی ہے سیم و زر بھی ہے
موجود راحلہ بھی ہے زاد سفر بھی ہے
مغفر بھی ہے زرہ بھی ہے، تیغ و سپر بھی ہے
گر تیرے کام آئے تو، حاضر یہ سر بھی ہے
بے کس ہوں گو کہ آج پہ عالی مقام ہوں
شرما نہ تو کہ میں بھی علیؑ کا غلام ہوں

آقا ترا جو ہے وہی آقا مرا بھی ہے
تیرا طبیب جو وہ مسیحا مرا بھی ہے
جو ہے ولی حق، وہی مولا مرا بھی ہے
بھائی علی کے حصے میں حصہ میرا بھی ہے
ہاں مال غیر کفو میں تصرف نہ چاہیے
آپس میں دوستوں کو تکلف نہ چاہیے

دیکھی جو یہ عنایت سلطان بحر و بر
رونے لگا وہ مرد مسافر جھکا کے سر
دل سے کہا خدا کا ولی ہے یہ خوش سیر
اس حال میں غریب نوازی ہے کس قدر
دیکھی نہ باپ میں یہ محبت نہ بھائی میں
اب تک ہیں اس طرح کے بھی بندے خدائی میں

عرض اُس نے کی حضور سے بس ہے یہ التجا
کیجے اٹھا کے ہاتھ مرے حق میں یہ دعا
پہونچا دے مجکو قبر علیؑ پر میرا خدا
مولا نے آسماں کی طرف دیکھ کر کہا
جس کو نہیں زوال وہ دولت نصیب ہو
یا رب اسے علیؑ کی زیارت نصیب ہو

تسلیم اُس نے کی تو یہ بولے شۂ انام
قبر علیؑ پہ جا کے یہ کہنا مرا پیام
آتے ہیں آپ درد و مصیبت میں سکے کام
میں بے کس و غریب بھی ہوں، آپ کا غلام
تنہا ہوں دشمنوں میں خبر آگے لیجیے
ہنگام ذبح گود میں سر آکے لیجیے

سن کر بیان شاہ رہی ضبط کی نہ تاب 
آنسو بہا کے، سر کو جھکایا بصد حجاب
دل سے کہا کہ اب ہے لب بام آفتاب
بے کس کے کام آؤ کہ اس میں بھی ہے ثواب
احساں کا یہ عرض ہے کہ احسان کیجیے
اب سر علیؑ کے نام پہ قربان کیجیے

حضرت سے عرض کی کہ نہ جائے گا اب غلام
بس جی چکے بہت یہی مرنے کا ہے مقام
اب دیجئے رضا، کہ بڑھوں کھینچ کر حسام
وہ کام چاہیے، کہ رہے تا بہ حشر نام
دیندار ہوں، نہ ترک رفاقت کروں گا میں
اب مر کے شیر حق کی زیارت کروں گا میں

زوار جن کا ہوں میں اُنھیں کی مجھے قسم
سر بھی کٹے گا اب تو نہ چھوڑوں گا یہ قدم
جلوے دکھا رہا ہے مجھے گلشن ارم
حوریں پکارتی ہیں کہ آمنتظر ہیں ہم
پردے اُٹھے ہوئے ہیں نظر دور جاتی ہے
گردوں سے مرحبا کی صدا مجھ کو آتی ہے

گھبرا کے بولے شاہ کہ ہاں ہاں! قسم نہ کھا
رستہ ہے یاں سے رات بسے کا، نجف کو جا
بچنا مرا محال ہے، گر جان دی تو کیا
اے بھائی تو ہے صاحب دختر، نہ لے رضا
دامن کو آنسوؤں سے بھگوتی ہے رات دن
بیٹی تری ترے لیے روتی ہے رات دن

رخصت کے وقت وہ جو بلکتی تھی دم بہ دم
وعدہ کیا تھا تُو نے کہ، آئیں گے جلد ہم
مرتی ہے انتظار میں وہ صاحب الم
آلودہ اس الم میں ہوں، میں بھی اسیر غم
ہجراں کشیدہ رنج بلا و محن میں ہے
بیمار ایک میری بھی بیٹی وطن میں ہے

بیٹی کا ذکر سن کے یہ بولا وہ خوش خصال
فرمائیے جناب سے کس نے کہا یہ حال؟
آگاہ اس سے کوئی نہیں غیر ذوالجلال
شاید ہے، علم غیب میں بھی آپ کو کمال
ہر شے کا علم، آپ کو اس بے کسی میں ہے
یہ تو صفت امام میں ہے یا نبیؐ میں ہے
بتلائیے برائے خدا مجھ کو اپنا نام
فرمایا بے نوا، وطن آوارہ تشنہ کام
بے کس، عزیز مردہ، اسیر سپاہ شام
عاجز، بلا رسیده، ستم دیده مستہام
درد و غم و الم مرے حصے میں آئے ہیں
یہ سب خطاب میں نے یہاں آکے پائے ہیں

قدموں پہ لوٹ کر یہ پکارا وہ درد ناک
اظہارِ اسم اقدس اعلیٰ میں کیا ہے باک
بتلائیے کہ غم سے مرا دل ہے چاک چاک
چپ ہو گئے تڑپنے پہ اس کے امام پاک
یہ تو نہیں کہا کہ شۂ مشرقین ہوں
مولا نے سرجھکا کے کہا میں حسین ہوں

سر اپنا پیٹ کر وہ پکارا بہ شور وشیں
ہے ہے یہ کیا زباں سے کہا، کون سا حسین
آئی ندا فلک سے کہ زہرا کا نور عین
بیٹا علی کا، سبط شہنشاہ مشرقین
گھر فاطمہؑ کا لٹ گیا سب اس لڑائی میں
بس اک یہی حسین ہے ساری خدائی میں

کھینچی ہے تو نے جس کے لیے زحمت سفر
اے بے خبر یہی ہے وہ سلطان بحر و بر
ویران ہے یشرب و نجف اے مرد خوش سیر
شب سے یہاں نبیؐ وعلیؑ ہیں برہنہ سر
زینبؑ ہے یہ جو ڈیوڑھی پہ جاں اپنی کھوتی ہے
زہراؑ تو ساتویں سے، اسی بن میں روتی ہے

اُس بے وطن نے جبکہ مفصل سنا یہ حال
غش کھا کے پائے شہ پہ گرا، وه نکو خصال
اُٹھا تڑپ کے جب تو پکارا بصد ملال
یہ کیا قیامت آگئی، اے فاطمہؑ کے لال
کیا تھی خبر کہ آپ اس آفت کے بن میں ہیں
میں تو یہ جانتا تھا کہ حضرت وطن میں ہیں

مدت سے تھی مجھے تو زیارت کی آرزو
خوبی مرے نصیب کی یا شاہ نیک خو
اسب دیجیے رضا کہ جگر غم سے ہے لہو
مرجاؤں لڑکے فوج سے حضرت کے رو برو
لللہ چشم پاک کو آب نم نہ کیجیے
اب اس غلام زادے کا کچھ غم نہ کیجیے

شہزادیاں غلام کی ہوتی ہیں بے پدر
کچھ غم نہیں، یتیم وہ لونڈی ہوئی !گر
میں کیا مکان کیا مرا یا شاہ بحر و بر
جب بے سبب جہاں میں لٹے فاطمہؑ کا گھر
گیتی ہو آج درہم و برہم تو خوب ہے
الٹے تمام دفتر عالم تو خوب ہے

روکا بہت مگر کہیں رکتا تھا وہ دلیر
تلوار لے کے فوج پہ، جھپٹا مثال شیر
سیر جناں کے شوق میں تھا زندگی سے سیز
ایسا لڑا کہ رن میں ہوئے زخمیوں کے ڈھیر
دم بھر رہا تھا، عشق شۂ مشرقین کے
نعرہ تھا دم بہ دم کہ تصدق حسین کے

لگتا تھا زخم جب تو وہ کہتا تھا یا علیؑ
بدرالدجےٰ حسین و شمس الضحیٰ علیؑ
مرشد علیؑ امام علىؑ رہنما علىؑ
کشتی علیؑ، جہاز علىؑ، ناخدا علیؑ
عازم ہوں سیر گلشن دارالسلام کا
دریائے غم سے پار ہے بیڑا غلام کا

اُس بے وطن پہ ٹوٹ پڑی جب سپاہ شام
ریتی پہ ٹکڑے ہوکے گرا، وہ فلک مقام
زخمی تھے خود، پہ اُس کے سرہانے گئے امام
گودی میں لے کے، زانو پہ رکھا سرِ غلام
رو کر پکارتے تھے یہ اُس خوش نصیب کو
اے بھائی جان چھوڑ چلے اس غریب کو

اے میری بے کسی کے مددگار الوداع
اے تشنہ لب حسین کے غم خوار الوداع
اے بے وطن کے یار وفادار الوداع
اے شیر ذوالجلال کے زوار الوداع
جو خوش نصیب ہیں یوں ہی جنت میں جاتے ہیں
گھبرائیو نہ ہم بھی ترے بعد آتے ہیں

فرما کے یہ حسین تو روتے تھے زار زار
ہنستا تھا، دونوں آنکھوں کو کھولے وہ ذی وقار
پوچھا سبب خوشی کا، تو بولا وہ دل فگار
اے نور چشم احمد مرسل ترے نثار
جلوہ خدا کے نور کا ہے میرے سامنے
مشتاق جن کا تھا، انہیں دیکھا غلام نے

بالائے سر کھڑے میں رسول فلک مقام
فرزند کہہ کے لیتے ہیں شفقت سے میرا نام
دستِ علیؑ میں چشمہ کوثر کے دوہن جام
فرماتے ہیں کہ پی اسے گر تو ہے تشنہ کام
ناجی ہے دوست دار میرے نورِ عین کا
حصہ ترا یہ ہے تو وہ حصہ حسین کا

حقا کہ تھا ظفر کا وسیلہ، سفر ترا
نام نکو قلم نے لکھا عرش پر ترا
اب جنت النعیم میں ہوگا گذر ترا
ہمسایہ رسول خدا میں ہے گھر تیرا
حوریں ہیں باغِ خلد میں خدمت کے واسطے
آیا ہوں خود میں تیری زیارت کے واسطے

رونے لگا یہ شاہ سے کہہ کر وہ تشنہ لب
فرمایا آپ نے کہ یہ رونے کا کیا سبب
کی عرض اُس نے اے خلف سیدالعرب
تنہائی حضور کا صدمہ ہے دل پہ اب
رخصت جو تن سے روح کی ہے بے قرار ہوں
مہلت جو دے اجل تو پھر اُٹھ کر نثار ہوں

مجھ کو ہے غم حضور کا، حضرت کو غم میرا
اب کوچ جلد ہے، سوئے ملک عدم مرا
منھ ڈھانپ دیجیے، شہِ عالی ہمم میرا
پڑھیے کوئی دعا کہ نکلتا ہے دم میرا
کیا وقت بے کسی ہے ہمارے حضور پر
کس سے کہوں کہ لاش کو وارے حضور پر

یہ کہتے کہتے آہ، وہ زوار، مرگیا
بے کس کا، بے وطن کا مددگار، مر گیا
شیدائے نام حیدر کرار، مرگیا
شبیرؑ روتے رہ گئے، غم خوار، مر گیا
لاشے سے اُٹھ کے جانہ سکے خیمہ گاہ میں
پھر گھر گئے حسین عدو کی سپاہ میں

ان کیا کہوں انیسؔ کہ سید پہ کیا ہوا
تڑپے حسینؑ شور قیامت بپا ہوا
برباد خاندان رسول خدا ہوا
سجدے میں، تن سے، فرق مبارک جدا ہوا
پرخوں قبائے سید لولاک کٹ گئی
عریاں حُسینؑ رہ گئے پوشاک لٹ گئی
