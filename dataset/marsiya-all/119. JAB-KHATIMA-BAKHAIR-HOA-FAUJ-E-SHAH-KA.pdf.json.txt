www.emarsiya.com
27


جب خاتمہ بخیر ہوا فوج شاہ کا
کوثر پہ قافلہ گیا، پیاسی سپاہ کا
گھر لٹ گیا، جناب رسالت پناہ کا
خاک اُڑ رہی تھی، حال یہ تھا بارگاہ کا
بھائی ہے وہ رفیق، نہ وہ نورِ عین، تھے
دو بہنیں رونے والیاں تھیں اک حسینؑ تھے

ڈیوڑھی، وہ صبح تک تھے، دو دستہ جہاں سوار
خادم ہے واں کوئی نہ کوئی ہے رفیق و یار
وہ لوں، وہ دوپہر کی تپیش اور وہ غبار
پردہ ہوا سے سر کو ٹپکتا تھا بار بار
آفت تھی بیکسی تھی، مصیبت تھی یاس تھی
بے فوج بادشاہ تھا، ڈیوڑھی اُداس تھی

وہ گھر کہ جس میں لاتے تھے جبریل وحی رب
واں تیر فوج ظلم سے آتے تھے ہے غضب
نہوڑائے سر کھڑے تھے، شہنشاہِ تشنہ لب
تر تھا جواں پسر کے لہو سے لباس سب
لب پیاس سے کبود تھے رخسار زرد تھے
مولا کی ایک جان تھی، اور لاکھ درد تھے

فرماتے تھے کہ واہ یہ تاخیر اے اجل
اکبرؑ کے بعد کون سا تھا، زیست کا محل
اب مجھ کواک برس کے برابر ہے ایک پل
موت آئے، اب یہ ہے شجر زندگی کا پھل
اک جا چھری گلوں پہ جو چلتی تو خوب تھا
یہ جان اُن کے ساتھ نکلتی تو خوب تھا

اُٹھتا نہیں حسینؑ سے، اب بارِ زندگی
اے موت اب گرا، کہیں دیوانہ زندگی
جیتے رہیں وہ جو ہیں، طلب گار زندگی
اب دق ہے، اپنی جان سے بیمار زندگی
خبرت کی جا ہے، خاک میں رنگ چمن ملے
زندہ ہو باپ اور نہ پسر کو کفن ملے

کی خوب سیر باغ جہاں، خوب پھل ملے
ہو عید اب گلے سے جو تیغ اجل ملے
ممکن نہیں کہ خلق میں، چین ایک پل ملے
دنیا میں آج اُن کو نہ پایا، جو کل ملے
جنت میں پیاس تشنہ دہانوں کو لے گئی
افسوس خوب چُن کے، جوانوں کو لے گئی

ہے ہے کہاں وہ گوہر بحر شرف گئے
جو میرے پاس رہتے تھے، وہ کس طرف گئے
قاسمؑ سدھارے شیر خدا کے خلف گئے
سارے مرے چُنے ہوئے، دُرِّنجف گئے
کیا تفرقہ یہ لشکر شاہی، میں پڑ گیا
میں قافلے سے چھٹ کے، تباہی میں پڑ گیا

ہم سب کے بعد خلق سے جانے کو رہ گئے
سر پیٹنے کو، خاک اُڑانے کو، رہ گئے
پیری میں آہ ٹھوکریں کھانے کو رہ گئے
اس نوجواں کا داغ اُٹھانے کو رہ گئے
بیٹا کہاں، خبر جو دم انتقال لے
اتنا نہیں، جو گرتے ہوئے کو سنبھال لے

فرما کے یہ جو گھر میں گئے شاہ خوش خصال
محبوب حق کی آل کا، دیکھا عجیب حال
بیٹھے ہوئے ہیں سب صف ماتم پہ کھولے بال
برپا ہے شور ماتم فرزند خوش جمال
بانوؑ قریب مرگ ہے زینب ہلاک ہے
سینے تو سب کبود ہیں، بالوں پہ خاک ہے

بہنیں پکارتی تھیں کہ بیرن ترے نثار
اب تک تو گھر میں آئے تھے، مقتل سے چند بار
بھیا سنگھا دو نکہت گیسوئے مشک بار
اس بھینی بھینی بو کے لیے دل ہے بے قرار
آئے نہ عمو جان کا پُرسا بھی دینے کو
کیا بے کہتے چلے گئے صغرا کے لینے کو

شہ نے کہا، بہشت میں ہیں اکبر حسینؑ
صغرا کہاں، ہماری ہی اُن کو خبر نہیں
رخصت کرو حسینؑ کو اے زینبِؑ حزیں
خیمے تک آنہ جائے کہیں فوج اہل کیں
لا دو رسولؐ پاک کا رخت کہن ہمیں
پہنا دو اپنے ہاتھ سے زینبؑ کفن ہمیں

بے خود تھی غم میں، نور نظر کے، وہ دلفگار
سمجھی نہ کچھ کہ کون یہ روتا ہے زار زار
جب یہ سنا کھڑا ہے محمدؐ کا یادگار
ماتم کی صف پر گر پڑی، اُٹھ کر وہ سوگوار
رو کر کہا، نہ پاؤں نہ قابو میں ہاتھ ہیں
کیوں صاحبو ! کہو علیؑ اکبر بھی ساتھ ہیں

پُر خوں جبیں، پھٹے ہوئے کپڑے بدن پہ خاک
چادر سیاه، ایک گریباں، ہزار چاک
سر بھی، جگر بھی، سینہ پر خوں بھی دردناک
بیکس بہن کے حال پہ روئے امام پاک
فرمایا آئیں کیا کہ سناں دل پر کھائے ہیں
ہم ان کی لاش چھوڑ کے رخصت کو آئے ہیں

میں کیا ہوں ایک عبدِ نحیف و ضعیف و زار
قدرت نہ زندگی کی، نہ مرنے پر اختیار
حاضر ہوں جب بلائے کہ حاکم ہے کردگار
ہے اُس کی ذات راحم وغفار و پردہ دار
منظور پرورش ہے، جو سب کی کریم کو
رانڈوں کو بھولتا ہے، نہ طفلِ یتیم کو

جو معرض فنا میں ہوں کیا اُن کا آسرا
میں ہوں تو کیا ہوں، مالک و مختار ہے خدا
اُٹھ جائیں بھائی بھانجے یا ہوں پسر خدا
صابر اُسی سے صبر کی، کرتے ہیں التجا
وہ قید میں نہ گھر کی تباہی میں روتے ہیں
روتے ہیں گر، تو خوفِ الہی میں روتے ہیں

وہ کہتی تھی کہ جان نکل لے تو جائیے
خنجر اجل کا حلق پہ، چل لے تو جائیے
مضطر ہے دل بہن کا سنبھل لے تو جائیے
اچھا ذرا سکینہ، بہل لے تو جائیے
بالوں پہ خاک اُڑا لوں منہ اشکوں سے دھو تو لوں
ماں جائے بھائی، میں تجھے جی بھر کے رو تو لوں

بولی قدم پہ گر کے یہ بانوئے خوش خصال
اے جان فاطمہؐ خلفِ شیرؑ ذوالجلال
فرمائیے تو ساتھ چلے، یہ شکستہ حال
رخ پر نقاب ڈال کے، بکھرا کے سر کے بال
عزت اب اس کنیز کی ہے، ہاتھ آپ کے
پردہ مرا رہے، جو مَروں ساتھ آپ کے

منجدھار میں ہے ناؤ، تلاطم ہے آشکار
موجیں ستم کی آتی ہیں، طوفاں میں بار بار
اے ناخدائے کشتی امت ترے نثار
بیکس کا ڈوبتا ہوا، بیڑا لگا دے پار
رحم اب کہ بے قراری بسمل کا وقت ہے
حلال مشکلات، یہ مشکل کا وقت ہے

بانوؑ کے اضطراب پہ روئے شۂ اُمم
فرمایا ناگوار ہے، صاحب تمہارا غم
بانو اسیر و بیکس دبے آشنا ہیں، ہم
یاور نہ بھائی بند، نہ لشکر، نہ وہ علم
موت اپنی خود طلب نہ کرے وہ تو کیا کرے
جس کا کوئی نہ ہو، نہ مرے وہ تو کیا کرے

لازم ہے تم کو صبر، یہ ہے صبر کا مقام
مالک کی ہے اسی میں خوشی اور اسی میں نام
یاں گھر لٹے کہ قید میں جانا ہو سوئے شام
ہر دم رہے زباں کو شکر خدا سے کام
دیں یہ تمہارا ساتھ تم ان سب کے ساتھ ہو
میرا یہی ہے ساتھ کہ زینب کے ساتھ ہو

یہ کہہ کے نکلے خیمے سے شبیرؑ دلفگار
دیکھا کھڑا ہے ڈیوڑھی پہ، اسپ وفا شعار
گردن پہ ہاتھ پھیر کے بولا وہ نامدار
طاقت نہ ہو تو جائے پیادہ ترا سوار
یہ گردشِ فلک، یہ جفائے زمانہ ہے
تو بھی تو تین روز سے، بے آب و دانہ ہے

منھ رکھ کے شہ کے بازو پہ بولا وہ باوفا
اے شہوار دوش محمد ترے فدا
کچھ حق، نہ دانہ خوری کا، مجھ سے ہوا ادا
فاقہ ہو جب کہ آپ کو مولا تو میں ہوں کیا
حیواں ہوں، پر نہ ترک رفاقت کروں گا میں
جیتا ہوں گر تو آپ کے آگے مروں گا میں

پھیلا کے دونوں ہاتھ جھکا، وہ سوئے زمیں
گھوڑے پہ جلوہ گر ہوا، حیدر کا نازنین
مرکب پر تھے حسینؑ کہ خاتم پہ تھا نگیں
پر نور ہو گیا رخ انور سے، صدر دیں
شور درود غرب سے تا شرق، ہو گیا
بیٹھے جو تن کے آپ فرس برق ہو گیا

بوئے بہشت لے کے نسیم سحر چلی
آگے فرس کے فتح تو پیچھے ظفر چلی
خود سر پہ چتر بن کے، ضیائے قمر چلی
گھوڑا چلا کہ فتح کی گویا خبر چلی
عرفوں سے حوریں دیکھتی تھیں شہسوار کو
پریاں طبق لیے تھیں سروں پر نثار کو

ہاتھوں پہ زر ہیں، سب گل خوش رو لیے ہوئے
روڑی صبا، بہشت کی خوشبو لیے ہوئے
تیغ و سپر جو ہیں، شہ خوشخو لیے ہوئے
غل ہے کہ ہاں تجات کا پہلو لیے ہوئے
شبیر تو امام ہے، ابن امام ہے
گر غیظ آگیا تو یہ دنیا تمام ہے

بجلی کی ضود کھاتی ہے رُخ کی چمک اُدھر
خود عرش اس طرف نگراں تھا، فلک اُدھر
ڈر سے سما، ادھر تھا ہراساں، سمک اُدھر
جنات اس طرف تھے صف آرا ملک اُدھر
کچھ کہکشاں سے بڑھ گئی تھی، نشان راہ کی
غل تھا سواری جاتی ہے، شاہوں کے شاہ کی

جھکتی تھیں جب صفوت مائک پئے سلام
ہنس کر جواب دیتے تھے، مولائے خاص و عام
جن ہوتے تھے جو خم پئے تسلیم و احترام
رکھتے تھے سر پہ ہاتھ امام فلک مقام
مطلب یہ صاف کہتا کہ مدد ناگوار ہے
میرا یہ سر، امانت پروردگار ہے

شرمندہ ہے، جبیں مبیں سے، قمر کا نور
پیدا ہوا ہے زلف سے شب کی سحر کا نور
صلی علی یہ نور ہے خیر البشرؑ کا نور
پروانہ روشنی پہ ہے، جس کی نظر کا نور
دیکھو نشان سجدہ، جبینِ جناب پر
غنچہ ہے نیلون کا گل آفتاب پر

کیا خوشنما ہیں چہرے پر گیسو کو دیکھیئے
شب اور آفتاب کے پہلو کو دیکھیئے
دو راتیں اک سحر رخ نیکو کو دیکھئے
جنگل تمام بس گیا، خوشبو کو دیکھئے
چہرے کی ضو سے دشت پر آشوب عرش ہے
ساری زمیں پہ، عنبر سارا کا فرش ہے

ابرو ہے یا کھینچی ہوئی حیدر کی ذوالفقار
یہ مو بھرے ہوئے نہیں، جو ہر ہیں آشکار
قرباں کماں، ہلال فلک مرتبت نثار
آنکھوں پہ جن کی جا ہے، یہ ایسی ہیں ذی وقار
پیوستہ منکسر ہیں، وہ جو ارجمند ہیں
اتنی فروتنی بھی ہے، جتنی بلند ہیں

آنکھوں کو کہیئے حسین تو عین خطا ہے یہ
پردے نہ کیوں ہوں سات کہ نور خدا ہے یہ
سب کو ہے چشمداشت کہ حسین عطا ہے یہ
بیمار خود، پر سب کے مرض کی دوا ہے یہ
سر خوشش ہے جام ان کی جو الفت کا پی گیا
دیکھا نگاه لطف سے جس کو وہ جی گیا

احسان بھی، حیا بھی مروت بھی قہر بھی
خود موت بھی، حیات کبھی، امرت بھی، زہر بھی
بینا کبھی، نکتہ سنج بھی، دانائے دہر بھی
تسنیم بھی، بہشت بھی، کوثر کی نہر بھی
سرشرم سے جھکائے ہے نرگس ریاض میں
جنت سواد میں، ید بیضا بیاض میں

آہو شکار تیر و کماں دار و شیر گیر
ہشیار و خویش نگاه و سخن سنج، و دلپذیر
خونریز و جاں فریب و دلاویز و بے نظیر
قبضے میں ابروؤں کی کمانیں، مژہ کے تیر
جس سادہ دل کو ان کی سیاہی کی یاد ہو
ناخواندہ بھی اگر ہو تو روشن سوار ہو

ذرہ نواز و زہد نما صاحب امتیاز
طناز و شرمگین و گراں خواب و سرفراز
حق بیں و پاک باز و خدا بیں و بے نیاز
بیدارو، داغ داده و خونبار و غم طراز
گرد اس کے پھر یہ کعبۂ ایماں کا طوف ہے
بس اے انیسؔ بس نظر بد کا خوف ہے

اللہ رے رعب، شیر، ہرن ہو گئے ہیں سب
خود دل شکستہ، قلعہ شکن ہو گئے ہیں سب
آماج خوف، تیر فگن ہو گئے ہیں سب
ضم صورت کماں، ہمہ تن گئے ہیں سب
آنکھیں ملائیں کب یہ شریروں کی تاب ہے
کس دل کو اس نگاہ کے تیروں کی تاب ہے

شیر خدا کے شیر سے کیوں کر ہو چار آنکھ
وہ گر بہ چشم، اور یہ آہو شکار، آنکھ
خورشید فاطمہؑ سے ملائیں ہزار، آنکھ
عاجز ہے، جھپکی جاتی ہے، بے اختیار آنکھ
گھورے کوئی تو حاصل عین الکمال لے
خود اُس کی آنکھ، پنجۂ مژگاں نکال لے

گر کوئی شوخ چشم و جفا جو نظر ملائے
یوں پہونچے چشم زخم کہ ظالم نہ تاب لائے
عین الکمال کی، سر میداں، سزا وہ پائے
انگشت بن کے، موئے مثرہ، چشم میں درائے
بینا کہیں کہ کھوئی بصیرت، بصیر نے
مَردم کہیں کہ، عین خطا کی شریر نے

کیا نور ہے رخ خلف بوتراب پر
ہے یہ عرق کہ عطر کے قطرے گلاب پر
کچھ تیرگی سی آگئی ہے آب و تاب پر
سونا چڑھاؤ، پھر ورق آفتاب پر
آئے جلال میں نہ جلالت حضورؐ کی
تشبیہہ ہے خدا و محمدؐ کے نور کی

کیوں منہ کو پھیرتا ہے، خجل ہو کے آفتاب
شرمندہ ہو گا، اپنی چمک کھو کے آفتاب
آنکھیں ملے اُٹھا ہے، اگر سو کے آفتاب
لازم ہے آئے سامنے منہ دھو کے آفتاب
گر چاہتا ہے عرش سے سر اُس کا جاملے
کہہ دو کہ ارض پاک کے، ذروں میں آملے

دُرج دہن، پہ لعل و عقیق یمن نثار
غنچے نثار، پھول تصدق، چمن نثار
حسن بیان پہ طوطی شکر شکن نثار
شور نمک پہ، شاعر شیریں سخن نثار
فقروں میں لطف، باتوں میں لذت بھری ہوئی
قرآن کی طرح ہے، فصاحت بھری ہوئی

توبہ تنافرِ کلمات، اور یہ دہن
جملے صحیح، شستہ و رفتہ، ہر اک سخن
پھولا ہوا فصاحت الفاظ کا چمن
تقریر وہ سمجھ لیں جسے صاف مردوزن
معنی کا بھی یہ حال ہے حسنِ قبول سے
خوشبو سحر کو جیسے نکلتی ہے پھول سے

لفظوں میں یوں ہے معنی روشن کی آب و تاب
جس طرح عکس آئینہ میں، جام میں گلاب
مضمون میں تناسب الفاظ، لاجواب
تصریح بھی، فصیح، کنائے بھی انتخاب
یاں منتہی وہ سب ہیں، جو علم و کمال ہیں
صلی علی، یہ مصحفِ ناطق کے لال ہیں

دنداں، کواکبِ فلک عز و شان حسن
گر ہیں تو بس یہی ہیں زمانہ میں، جان حسن
خالق نے موتیوں سے بھرا ہے دہانِ حسن
خود لال ہے، صفات میں جن کی زبان حسن
کوسوں ضیا ہے وادی مینو سرشت میں
گویا چمک رہے ہیں ستارے بہشت میں

بتیس درده لعبت محبوب کردگار
اختر چمک سے جن کی خجل، برق شرمسار
براق و درخشان و ضیا بار و آبدار
بھولا میں، ان سبھوں سے ہے اُن کا فزوں وقار
ہیرے نہیں، نجوم سعادت اثر نہیں
یہ شیرِ فاطمہؑ کے ہیں قطرے گھر نہیں

وہ ریش پاک اور وہ چہرے کی آب و تاب
نکلا ہے چیر کر شب ہلدا کو آفتاب
کچھ جا بجا جو کھل گیا ہے، ریش کا خصاب
رخصت ہے، مل رہے ہیں گلے اپیری و شباب
تا وقت عصر اور زمانِ حیات ہے
اب زندگی میں کوئی نہ دن ہے نہ رات ہے

سینے کا آئینہ ہے کہ نور خدا کا گھر
یا وہ مدینہ علم کا، حیدرؑ ہے جس کا در
اس صدر میں بھرے ہوئے ہیں راز کے گہر
آئنده و گزشتہ کی سب ہے انہیں خبر
پنہاں جو دل میں ہے اُسے پہچانتے ہیں یہ
جو بے زباں ہیں ان کی زباں جانتے ہیں یہ

ذکر گلو جو ہے تو گلے میں رُکا ہے دم
حوروں کی گردنیں ہیں اسی جا ادب سے خم
لیتے ہوں بوسے جن کے رسولؐ فلک حشم
افسوس اس گلے پہ چلا، خنجر ستم
سوکھی رگیں گلوئے مبارک کی کٹ گئیں
افلاک گر پڑے نہ زمینیں اُلٹ گئیں

پیہم زباں دکھا کے کہا، آب آب آب
اے وا محمدا، نہ کسی نے دیا جواب
قطرے سے بھی زباں نہ ہوئی آہ کامیاب
آخر تڑپ کے رہ گیا، وہ آسماں جناب
جلتی زمیں پہ لاش شۂ نیک خُو رہی
گردن گلے سے کٹنے پہ بھی قبلہ رو رہی
وہ سر رکھا خدا نے شفاعت کا جس پہ تاج
گردن وہ بزم لم یزلی کا جو ہے سراج
وہ صدر جس کے علم کی، عالم کو احتیاج
وہ ہاتھ جس سے خیر و عطا کا ہوا رواج
دشمن تو لاکھ اور اکیلے حضور تھے
سارے یہ عضو ظلم کی تیغوں سے چور تھے

وہ پاؤں معرکہ سے کبھی جو نہیں ہٹے
وہ کیا ہٹیں، ہٹے تو صف فوج کیں ہٹے
دشوار ہے یہ امر کہ، رکن رکیں ہٹے
سرکیں نہ آسمان ہٹے یا زمیں ہٹے
مسکن سے منہ پہاڑ، کبھی موڑتے نہیں
ثابت قدم جو ہیں، وہ جگہ چھوڑتے نہیں

گھر کا خدا کے رُکن رکیں ہے کہاں ہٹے
نقش اس قدم کا نقش نگیں ہے کہاں ہٹے
یہ لنگر سفینۂ دیں ہے، کہاں ہٹے
یہ قطب آسمان و زمین ہے کہاں ہٹے
زور اس سے آسماں کا بھی چلتا نہیں کبھی
نقطہ ہے دائرے سے نکلتا نہیں کبھی

اس دبدبے سے لشکر پیمان شکن میں آئے
جیسے شکار کھیلنے کو شیر بن میں آئے
یا بلبل اشتیاق میں گل کے چمن میں آئے
غل پڑ گیا، ہٹو اسداللہ رن میں آئے
اگلی صفیں اُلٹ گئیں یوں پچھلی فوج پر
طوفاں میں موج گرتی ہے جس طرح موج پر

بھڑکے فرس، پرے ہوئے ابتر اعظم ہٹے
بڑھتے ہوئے، جو بانی ظلم وستم ہٹے
نامی، نشان چھوڑ کے، ثابت قدم ہٹے
دریا ہٹا کہ فوج کے بادل بہم ہٹے
بھاگڑ میں خاک اڑ کے جو سوئے فلک گئی
لشکر میں غل ہوا کہ زمیں بھی سرک گئی

چلتے ہیں چٹکوں سے سراسر چھٹے ہوئے
افسر سے فوج، فوج سے افسر، چھٹے ہوئے
خالی ہیں مور چال، تو سنگر چھٹے ہوئے
غربت میں یاد کرتے ہیں سب گھر چھٹے ہوئے
تلوار گر کھنچے تو خدا کی پناہ ہے
دیکھو یہ سب کرشمۂ تیغ نگاہ ہے

ہل چل کو دیکھ کر یہ پکارا وہ حق شناس
اے اہل شام، اک متنفس سے یہ ہراس
سب مر گئے اُمید کسی کی ہے اب نہ آس
اک میں ہوں اور حسرت و اندوه و درد و یاس
ماتم میں اپنی منکر نہ لڑنے کا ہوش ہے
خنجر سے کاٹ لوکہ یہ سر، بارِ دوش ہے

کیوں بھاگتے ہو بیکس و تنہا کی جنگ کیا
جب مر گیا ہو دل، تو وغا کی اُمنگ کیا
بے دست و پا، دکھائے لڑائی کا ڈھنگ کیا
طاقت ہو گر تو شیر ہے پھر کیا پلنگ کیا
پر خیر کیا میں تم سے عوض لوں، عناد کا
لڑلوں گا کچھ، کہ حکم ہے مجھ کو جہاد کا

یہ سُن کے پھر جائے پرے فوج شام نے
کالے نشان کھل گئے، لشکر کے سامنے
چھوڑا ادھر نیام، علیؑ کی حسام نے
جلوہ دیا، عروس ظفر کو امام نے
گھونگھٹ ہٹا تو، برق سی چمکی، لڑائی میں
نقد حیات لینے لگی، رونمائی میں

گھوڑا جو پھاند کر، صفِ اول سے مل گیا
تھا صاعقہ، کہ شام کے بادل سے مل گیا
وہ پیپلا جو فوج کے اُس دل سے مل گیا
بے برگ و بر ہوئے یہ ثمر پھل سے مل گیا
پھرتے ہوئے تنوں پہ، نہ سر تھے نہ ہاتھ تھے
گویا چھری لیئے ملک الموت ساتھ تھے

وہ تیغ تیز، جب صب ثانی سے مل گئی
خفت سراک کو اس کی گرانی سے مل گئی
لذت چھری کی، تیز زبانی سے مل گئی
دریا کی باڑھ، گھاٹ کے پانی سے مل گئی
چمکی جو سر پہ برق، تو بے فرق ہو گئے
دریا میں خوں کے، تابہ کمر، غرق ہو گئے

رچمک کھا گئی صفوں کو جدھر آئی ذوالفقار
کہ چھپ گئی، تو گاہ نظر آئی، ذوالفقار
سر پر چمک کے، تابہ کمر آئی ذوالفقار
زیں کاٹ کر زمیں پر اتر آئی، ذوالفقار
یوں سبر پختن میں گرفتار ہو گئے
اک ضرب میں سوار و فرس چار ہو گئے

وہ منہ کہ الحذر وہ روانی کہ الاماں
وہ گھاٹ الحفیظ، وہ پانی کہ الاماں
وہ دم وہ غم، وہ تیز زبانی کہ الاماں
وہ دل شکن، وہ دشمن جانی کہ الاماں
ناز اس کے سب کو بھائے کہ شمے بھلے لگے
چھوڑے نہ بے لہو پئے جس کے گلے لگے

تھی دستگاہ خاص، اُسے قتلِ عام میں
بے دم ہوا، جو آگیا جو ہر کے دام میں
کس کس ادا سے چلتی تھی وہ، فوج شام میں
دونوں زبانیں ایک سی تھیں اپنے کام میں
کیا بس چلے کسی کا، ہوا جب بڑی چلے
چلتی تھی یوں گلوں پہ، کہ جیسے چھری چلے

جو ہر میں فرد تھی پہ زبانیں ملی تھیں زوج
وہ شور اُس کے آب کا وہ جوہروں کی موج
پستی میں تھی کبھی، کبھی جاتی تھی سوئے اوج
بجلی غضب کی کوند رہی تھی میانِ فوج
کرتی تھی کار تیغ چمک ذوالفتار کی
پر تو، میں تیزیاں تھیں، سروہی کے وار کی

وہ فوج کا ہجوم، وہ گرمی، وہ لوں، وہ بن
دریا پہ شیر ہانپتے تھے، دشت میں ہَرن
بھڑکی تھی آگ جل رہے تھے ناریوں کے تن
مثل صدف تھے زخم بھی کھولے ہوئے دہن
ڈوبا تھا وہ پسینے میں، جو سینہ زور تھا
فوجوں میں، ذوالفقار کے پانی کا شور تھا

ابتر صفیں تھیں، کینہ وروں کی ادھر اُدھر
جائیں ہوا تھیں، فتنہ گروں کی ادھر اُدھر
چھائی تھی اک گھٹا، سپروں کی ادھر اُدھر
بوچھار تھی زمیں پہ سروں کی ادھر اُدھر
غل تھا اثر ہے گھاٹ میں دریا کی باڑھ کا
برسا ہے، نصف آپ کے، مہینا اساڑھ کا

کاٹا سر اس کا، اس کا جگر چاک کر دیا
بجلی کو اور آگ نے چالاک کر دیا
جس پر گری، جلا کے اُسے خاک کر دیا
قصہ جو دین و کفر میں تھا، پاک کر دیا
شرما کے شرک وکفر نے سر کو فرو کیا
اسلام شاد تھا کہ مجھے سرخ رو کیا

اللہ رے جنگ میں شۂ ذیقدر کی شکوہ
جس جا قدم تجھے جمے، نہ ہٹے، پھر مثال کوہ
قہر خدا تھی، برہمی طبع حق پژوه
بے خوف جاں نہ تھا، کوئی مجمع کوئی گروہ
حملوں میں ساری شان خدا کے ولی کی ہے
فوجوں میں شور تھا یہ لڑائی علیؑ کی ہے

ساعد سے کچھ بلند، جو کر لی تھی آستیں
فانوس سے بڑھا ہوا تھا، نور شمع دیں
نعرے نہ کہیے، گونجتا تھا شیر خشم گیں
جنبش میں آسماں، تزلزل میں تھی زمیں
دست علیؑ تھے ہاتھ حسین دلیر کے
قبضے میں انگلیاں تھیں کہ ناخن تھے شیر کے

وہ آستین چڑھی ہوئی، ساعد وہ صاف صاف
اگلی ہوئی تھی، میان سے شمشیر خوش غلاف
ضربت کا شور، قاف سے پہنچا تھا تابہ قاف
وہ تہلکہ، وہ زلزلہ وادیٔ مصاف
ڈر تھا کہ پاؤں گاؤ کا، ماہی سے ہٹ نہ جائے
دہشت زمیں کو سکتی کہ زمانہ اُلٹ نہ جائے

زور آوران روئے زمیں کس طرح بر آئیں
وہ انگلیاں کہ، باب میں خیبر کے جو در آئیں
تلوارکیسی آنکھ اُٹھا کر اگر ڈرائیں
زہرے ہوں آب، سامنے سو شیر بھی گر آئیں
اے توبہ جانور ہے اسد، گو دلیر ہے
آنکھیں یہ اُس کی ہیں کہ جو حیدرؑ کا شیر ہے

غصے میں سب کھڑے ہوئے ہیں، ریش کے جو بال
زیر و زبر ہیں صاف، پئے مصحف جمال
نقطے عیاں ہیں، سورۃ والشمس پر کہ خال
سرخی کے مَد کہ آنکھوں کے ڈورے ہیں لال لال
وہ خط وہ رنگ چہرۂ تاباں کھلا ہوا
دیکھیو رھرا ہے، رحل پہ قرآن کھلا ہوا

کیا مدح ہو حسینؑ کی، جنگ و جدال کی
تصویر بن گئی تھی، علیؑ کے جلال کی
وہ آؤ جاؤ شہبِ ضیغم خصال کی
روندا جو یہ پرا تو وہ، صف پائمال کی
ان ابلی انکھڑیوں کے اشارے غضب کے تھے
چل پھر تھی قہر کی تو طرارے غضب کے تھے

حیرت میں یکہ تار تھے سب شام و روم کے
پھرتی تھی برق گرد قدم، چوم چوم کے
شیر اس کی دیکھتے تھے شناسا نجوم کے
پھرتا تھا اس ہجوم میں کیا جھوم جھوم کے
حیراں سیاہ گوش، تو چیتے خموش تھے
شیروں میں جان تھی نہ چکاروں میں ہوش تھے

جم کر ادھر اُڑا، اھر اترا، وہ جا پڑا
نکلا ادھر صفوں سے وہ پلٹا، یہ آپڑا
جب اس پہ رو، میں سایۂ زلف دوتا پڑا
سمجھا کہ تازیانۂ موج ہوا پڑا
تسمہ ہر اک جو باگ کا تھا، ناگ ہوگیا
آنکھیں اُبل پڑیں، یہ مزاج آگ ہوگیا

گرما کے سب رگوں میں لہر دوڑنے لگا
فرفر کی دونوں نتھنوں سے، آنے لگی صدا
اُٹھنے لگے زمین پہ جم جم کے دست و پا
غصہ کہ مجھ تک آکے کدھر رہ گئی ہوا
نزدیک تھا کہ پھاندے کے ندی کے پار ہو
روکے، وہی، حسین سا، جو شہسوار ہو

آہو کی آنکھ، شیر کی چتون، غضب کی چال
وہ یال تھے کہ حور نے بکھرا دیئے تھے بال
گردن کے غم کو دیکھ کے ہو سر نگوں ہلال
پوچھے کوئی سوار سے شائستگی کا حال
اڑ کر زمیں تلک کبھی گرد قدم گئی
جب بس کہا، چمکتی ہوئی برق تھم گئی

خوش خو و وخوش خرام و خوش ندام و خوش لگام
خوش رو و خوش جمال و ادا فہم و تیز گام
جاندارو شوخ چشم او سعیدو خجستہ کام
گل پوش و تیز ہوش و سمن گوش و سرخ فام
غازی تھا سر فراز تھا عالی دماغ تھا
گویا ہوا کی دوش پہ اک زندہ باغ تھا

چالاکیاں بھی غیظ بھی، غربت بھی، جنگ بھی
بالادوئی براق کی، دلدل کا ڈھنگ بھی
بر میں اسد بھی، بحر وغا میں نہنگ بھی
گھوڑا بھی، شیر نر بھی، ہرن بھی، پلنگ بھی
ہے آگ کا مزاج تو سرعت ہوا کی ہے
اضداد اتنے جمع ہیں، قدرت خدا کی ہے

وہ ساز اور وہ زین مرصع کی زیب وزین
اُس میں ہوا میں، ارض و سما کا تھا فرق وبین
کلغی سے سر کی، صاف عیاں فرفر قدین
سینے میں دل قوی تھا کہ ہیں پشت پر حسینؑ
دعویٰ کہ میں براق کی توقیر پائے ہوں
ناز اس پہ ہے کہ بار امامت اُٹھائے ہوں

وہ چھوٹی چھوٹی گا مچھیاں، گول گول سم
سُرعت وہ تھی کہ عقل تھی، یونانیوں کی گم
طاؤس کی طرح، جو دغا میں، چنور تھی دم
آتی تھی آسماں سے صدا، مد ظلہم
پھرنا تجھے نصیب ہو راہ ثواب میں
قایم یہ دونوں پاؤں رہیں اس رکاب میں

وہ گشت اور اُس کے طرارے وہ آؤ جاؤ
پانی میں گر حباب، تو آب رواں میں ناؤ
گھونگھٹ میں دیکھ پائے اگر چال کا بناؤ
دولہا کے دل میں، پھر نہ رہے کچھ دلہن کی چاؤ
دعویٰ غلط خرام میں، کبک دری کا ہے
اس بادپا کے سائے میں، جلوہ پری کا ہے

کو ہی ہے وہ تدرو ہے کیا، اُس کی چال کیا
طاؤس کیا، ہمائے سعادت خصال کیا
کیا پیک عقل، شاطر و ہم و خیال کیا
اُس کے قدم کی گرد کو پہونچے، مجال کیا
دیکھی نہیں کسی نے یہ چھل جل سمند میں
پارا بھرا ہوا ہے، ہر اک جوڑ بند میں

پیکاں ہیں، دو کنوتیاں، ہنگام دارو گیر
حلقے سے یوں نکلتا ہے، جیسے کماں سے تیر
روئیں وہ نرم، جلد وہ باریک و بے نظیر
چپتی پرند جس کے مقابل نہ ہے حریر
ایسی سبک روی نہیں، دیکھی شباب میں
روڑے تو فرق آئے نہ مخمل کی خواب میں

ہر چند تیز رو ہے بہت ادہم قلم
پر اُس کی شوخیوں کو، یہ کیوں کر کرے رقم
کچھ کچھ مراد کی بھی، روانی ہوئی ہے کم
دوڑا بہت تو ذہن کا بھی بھر گیا ہے دم
تازی کوئی ہو بات تو لطف کلام ہے
بس اے قلم ٹھہر تری ترکی تمام ہے

گھوڑے سے بھی بڑھی ہوئی تھی تیغ آبگوں
جب ہاتھ اٹھا تو قبضے سے ٹپکاز میں پہ خوں
الٹی ہوئی صفوں میں نشاں سب تھے سرنگوں
دہشت سے زرد تھا، بن سعد سیہ دروں
اک شور تھا جو لہر ہے اس کی وہ ناگ ہے
گھوڑے بھگاؤ، تیغ کے پانی میں آگ ہے

سرکاٹ کر جو تیغ علیؑ ولی پھری
دل پر خفی پھری، تو جگر پر جلی پھری
تھی شاخ نخل فتح، کہ پھولی پھلی پھری
کس کس ہنر سے رن میں گلوں پر چلی پھری
بگڑا نہ پھر بناؤ وہ جب سے سجی گئی
قامت سے راستی وادا سے کجی گئی

دہشت سے اُس کی سخت جگر کانپتے تھے سب
پتا ہوئے تھے برگ شجر، کانپتے تھے سب
قدسی وہاں سے دُور تھے، پر کاپیتے تھے سب
دریا میں تھے نہنگ، مگر کانپتے تھے سب
ساتوں طبق جو ہلتے تھے خوب درشت سے
گاوِ زمین لپٹی تھی ماہی کی پشت سے

بے سر تھے وہ سوار جو بڑھتے تھے خیل خیل
پر تیغ مرتضےؑ کو نہ اصلا تھا خیف و سیل
جوہر چمک دکھاتے تھے، سب صورت سہیل
آتی تھی شور سے، سوئے دریا لہو کی سیل
آفت بپا تھی خانۂ تن سب خراب تھے
موجیں تھیں دست و پا کی سروں کے حباب تھے

اک شور تھا کہ آئی ہے آفت جہان پر
انساں زمین پر دِق تھے، ملک آسمان پر
ہونٹوں پہ دم اجل کی حرارت زبان پر
دہشت سے آبنی تھی، جنون کی بھی جان پر
پریوں میں شور تھا کہ اجل سر پہ آئی ہے
جلد آیئے جناب سلیماں دُہائی ہے

تلوار رن میں گر کسی سر رہنگ سے چلی
ظالم کا دم نکل گیا، اس ڈھنگ سے چلی
جس پر چلی وہ تیغ نئے رنگ سے چلی
سر پر سوار کے جو پڑی تنگ سے چلی
مدت کا تال میل تھا، برسوں کا ساتھ تھا
جیسی وہ ذوالفقار تھی ویسا ہی ہاتھ تھا

قاصر تھے اُن کے عزم جو تھے بانی فساد
رشتے تھے قطع اٹھ گیا تھا انس و اتحاد
ہردم اشارہ کرتی تھی تیغ ظفر نہاد
سب مجھ کو سرگزشت جہادِ علیؑ ہے یاد
ٹکڑے کیا ہے عمرو سے نامی نہنگ کو
جھیلے ہوئے ہوں خیبر و خندق کی جنگ کو

جس غول کی طرف وہ سلیمان حشم پھرا
تلوار کا نہ منہ نہ فرس کا قدم پھرا
چمکی ادھر ادھر رخ اہلِ ستم پھرا
جس صف پہ آئی، سطر غلط پر قلم پھرا
صحت پہ حرف آگیا مجبور ہوگئے
سر تن سے مثل نقطۂ شک دور ہو گئے

وہ ہاتھ کی صفائیاں، وہ تیغ کی چمک
ہلتے تھے دل سما سے تزلزل تھا، تاسمک
وہ آب و تاب گھاٹ کی وہ باڑھ کی دماک
تھا آب شور تیغ، ہر اک زخم پر نمک
منہ اپنے زخم کھولے تھے لطف غزا یہ تھا
بسمل بھی ہونٹ چاٹ رہے تھے، مزا یہ تھا

رکتی نہ تھی وغا میں کسی، درعہ پوش سے
گرتی تھی تیغ ہاتھ سے اور ڈھال دوش سے
کچھ ہو سکا نہ رن میں، کسی سرفروش سے
خود حرز بن گئی تھی، وہ جوہر کے جوش سے
غل تھا چلی یہ جس پہ، وہ دام اجل میں ہے
بھاگو وغائے سیف اسی کی عمل میں ہے

اللہ رے رعب نعرۂ مولائے خوش خصال
لرزاں تھیں برچھیاں قدم پیر کے مثال
لپٹی ہوئی تھیں پشت سے ڈھالوں کا تھا یہ حال
تیغوں کے جوہروں سے کھڑے ہو گئے تھے بال
گوشوں کو ڈھونڈھتی تھیں کمانیں مصاف ہیں
خنجر بھی منہ چھپائے ہوئے تھے غلاف میں

افتادہ تھے زمیں پہ نشاں ہائے سر بلند
لاشوں سے راہِ امن و اماں ہوگئی تھی، بند
تھراتے تھے جو ڈر سے لعینوں کے بند بند
پرچم علم کے کرتے تھے اعداد پہ ریش خند
جب سہم سہم کر قدر انداز روتے تھے
سوفار کے ہنسی سے نہ لب بند ہوتے تھے

ہردم چمک دمک تھی زیادہ برش مزید
لوہے کو اس کے مان گیا لشکر یذید
اس فوج میں بجا تھی، جو تھی دہشت شدید
 نازل اُسی کی شان میں ہے، سورہئ حدید
سفاک تھی اوپی ہوئی تھی، بے دریغ تھی 
جو عرش ذوالجلال سے اُتری وہ تیغ تھی

گہ سر پہ، گاہ سینے پہ گاہے گلو پہ تھی
جوہر کا تھا خیال نگہ آبرو پہ تھی
دریا پہ تھی نہ اس کی نظر آبجو پہ تھی
ہاں تھی اگر جنگ میں رغبت لہو پہ تھی
کاٹون سروں کو در پے قتل عدو رہوں
مطلب یہ تھا کہ معرکے میں سرخ رو رہوں

کاری جوان سیاہ کے ناکارہ ہو گئے
پانچوں حواس سبعۂ سیارہ ہو گۓ
ٹکڑے کئی کمانوں کے آوارہ ہو گئے
پیکان تیر غنچہ صد پارہ ہوگئے
سر کی وہ جب کہ برچھیوں سے پھل گرا لیے
خنجر تو کیا تھے، تیغوں نے بھی منہ پھرا لیے
 
گر طبی میں کسی کی روانی ہوئی تو کیا
کیا کہہ سکے گا تیز زبانی ہوئی تو کیا
بالفرض قوت ہمسہ دانی ہوئی تو کیا
مثلِ انیسؔ سحر بیانی ہوئی تو کیا
فقروں کا ذوالفقار کے مطلب ادا نہ ہو
کٹ جائے ساری عمر تو اُس کی ثنا نہ ہو

پھرتا ہے تپلیوں کے اشاروں پہ راہوار
اس صف کے بیچ میں ہے کبھی اُس پرے کے پار
قربان اس جلال کے اس عزم کے نثار
اک ہاتھ میں ہے تیغ کہ سپراک میں استوار
انگشت مصطفی ہے اُدھر بدرِ اس طرف
شمس الصفحے اُدھر ہے، شبِ قدر اس طرف

دارالامان کعبۂ نصرت تھی وہ سپر
پشت و پناہِ شاہ ولایت تھی وہ سپر
لاریب فیہ، سایۂ رحمت تھی وہ سپر
حقا سوادِ اعظم شوکت تھی وہ سپر
پر تو فگن تھی یوں کبھی روئے جناب پر
آجائے جیسے ابر سیہ آفتاب پر

آفت بھی ہر پرے میں لڑائی تھی ہر طرف
تلوار سے صفوں کی صفائی تھی ہر طرف
روحوں کی قالبوں سے، جدائی تھی ہر طرف
پیغمبر خدا کی دہائی تھی ہر طرف
دانتوں میں خَس پکڑ کے، عدو گڑ گڑاتے تھے
شقّے علم کے امن کی چادر ہلاتے تھے

غل تھا کہ اے نبی کے نواسے، اماں اماں
گرمی میں تین روز کے پیاسے اماں اماں
آب روک لے یہ ہاتھ وغا سے اماں اماں
سید بچالے قہر خدا سے اماں اماں
یاں سے خطا، اُدھر سے ہمیشہ عطا ہوئی
بچے کو ہم نے تیر سے مارا خطا ہوئی

نکلا سیاہ شام سے بل کھا کے اک گیو
قامت میں عمر و زور میں مرحب، قویٰ میں دیو
عفریت جس کے ڈر سے کرے، دشت میں غریو
اقلیم مکر و مملکت خدع کا خدیو 
بل ابروؤں پہ، زخم بدن پر پڑے ہوئے
اکثر لڑائیوں میں عرب کی لڑے ہوئے

سر میں غرور دل میں بدی، طبع میں فساد
بد کار و بد مزاج و سلح شور و بد نہاد
شیر خدا سے بعض دلی، آل سے عناد
کچھ درد دیں، نہ رحم، نہ ایماں نہ اعقاد
پیرو تھا شمر کا تو ثنا خواں یذید کا
مرتد، مرید خاص تھا دیو مرید کا

غصے میں ابن سعد سے بولا وہ روسیاہ
نامرد تجھ سا، اور یہ سالاری سپاہ
خود بھاگ کر بتاتا ہے تو بھاگنے کی راہ
فوجوں کا کیا قصور ہے لشکر کا کیا گناہ ؟
پشتی پہ ہو رئیس، تو بے شک وَغا کریں
سردار تند ہی نہ کرے، گر تو کیا کریں

اُس سے یہ ڈر جو غم سے ہو خود مرگ کے قریب
تنہا، نہ کوئی بھائی ہے جس کا، نہ اب جبیب
محتاج وفاقہ کش، وطن آوارهٔ وطن غریب
بیکس، عزیز مرده، جفاکش، بلا نصیب
دانہ سوائے اشک فشانی ملا نہیں
غربت میں، تین روز سے پانی ملا نہیں

بازو شکستہ، چھید جگر میں، کمر میں خم
بیٹی کے رانڈ ہونے کا ماتم، پسر کا غم
اک جان لاکھ تیر، یہ تلواریں، ایک دم
اب تک گرا نہیں، یہ تھمے کس طرح قدم
طاقت نہ قلب میں ہے، نہ ہاتھوں میں زور ہے
پھر اس پر، الاماں کا، ہزاروں میں شور ہے

اس اضطراب میں، پسر سعد نے کہا
لشکر کے پاؤں اُٹھ گئے میرا قصور کیا ؟
دعوئے مقابلہ کا اگر ہے تجھے تو جا
فرزندِ مرتضےؑ سے، کچھ آساں نہیں وغا
قبضے میں اُس کے زور، خدا کے ولی کا ہے
تو بھی پناہ مانگ کہ بیٹا علی کا ہے

مغرور نے کہا کہ میں جاتا ہوں دیکھ تو
میداں میں رستمی جو دکھاتا ہوں دیکھ تو
حیدرؑ کے دل کا خون بہاتا ہوں دیکھ تو
سرکاٹ کر حسینؑ کا لاتا ہوں دیکھ تو
کیا بات ہے شکست ابھی دے کے آؤں گا
حمزہؑ کی ڈھال تیغ علیؑ لے کے آؤں گا

ڈھاٹا شقی نے باندھ کے، کھولا مکند کو
نیچا کیا وہیں سے، سنان بلند کو
قبضے پر رکھ کے دست تعدی پسند کو
کوڑا کیا، مثال تہمتن سمند کو
بڑھتے ہی اک غریو اُٹھا اس سپاہ سے
مرحب چلا نبرد کو شیر الہ سے

کڑکا کے اپنے گھوڑوں کو گرد آگئے سوار
تھا بیچ میں وہ اور حسینؑ فلک وقار
فخریہ شعر پڑھ کے، پکارا وہ نابکار
بسم اللہ اے نبیرہ محبوب کردگار
افرا سیاب در ستم میدان جنگ ہوں
شیرِ خدا ہیں آپ تو میں بھی پلنگ ہوں

چھپتے ہیں اژد ہے مری دہشت سے غار میں
تمساح و شیر شرزه جبال و جار میں
رستم کو باندھ لیتا ہوں میں کارزار میں
سہراب میں یہ زور نہ اسفندیار میں
پھیکا ہے میں نے سامنے برناؤ پیر کے
ڈھالوں کو روئیوں کی طرح چیر چیر کے

گیتی کے چار دانگ میں برپا ہے میرا شور
پنجے سے میں نے توڑ دیئے سرکشوں کے زور
بہرام ڈر سے کانپ رہا ہے میان گور
سیمرغ و فیل، وہ پر پشہ یہ پائے مور
یاں زال کی نہ کچھ ہے حقیقت نہ گیوں کی
تسمے سے باندھ لاتا ہوں گردن کو دیو کی

فرمایا آپ نے یہ تعلی ہے کیا ضرور
چپ رہ، کہ تجھ کو پست نہ کر دے ترا غرور
آپ اپنی مدح، واہ رے کم ضرف و بے شعور
تیرا نہیں یہ فہم غلط ہیں کا ہے قصور
دعوی کوئی درست نہیں، بے دلیل کے
جو ہر کھنچے پہ کھلتے ہیں تیغ اصیل کے

خوشبو کا اپنی گل نے کیا ہے کبھی بیاں
شیریں ہوں میں شکر، کبھی کرتی ہے یہ عیاں
کھلتی ہے آپ مُشک کی بو وقتِ امتحاں
کیسا جھکا ہے، اتنی بلندی پہ آسماں
سایہ بڑا ہے تجھ سے، بگولہ دراز ہے
البتہ خاکسار جو ہے شرفراز ہے

پیدا کیا ہے ایک سے بہتر خدا نے ایک
دار فنا میں کوئی جو بد ہے، تو کوئی نیک
مانا کہ تو شجاع ہے سب سے فزوں و لیک
یہ مر عزیز ہے تو سرک جا قدم نہ ٹیک
گر پیل ہے تو آگے سلیماں کے مور ہے
اس دست رعشہ دار میں حیدرؑ کا زور ہے

جعلی ہے سب یہ لاف و گزات، اے دروغ گو
افسانہ جانتے ہیں اسے ہیں شجاع جو
او ہرزہ کار، جھوٹ نہ بک، آبرو نہ کھو
مشہور ہے کہ ایک پہ بھاری ہیں رن میں دو
روکے ہیں جس نے فوج کے ریلے ہمیں ہیں وہ
لڑتے ہیں لاکھ سے جو اکیلے ہمیں نہیں وہ 

ہم اپنی جراؑتوں کے گواہوں کو گر بلائیں
قرآن لے کے عرش سے، قدسی زمیں پہ آئیں
خود اپنے پر کٹے ہوئے روح الا میں دکھائیں
بزدل جو ہیں وہ شیروں کی نظروں میں کیا سمائیں
پتھر پہ جوف نیزۂ حیدرؑ کو دیکھ لے
کھُل جائے گا ابھی در خیبر کو دیکھ لے

جملہ کیا یہ سنتے ہی ظلمت نے نور پر
پھینکی کند آنکھ بچا کر حضور پر
آئی چمک کے تیغ جو اُس پر غرور پر
گویا کہ برق کوند گئی کوہ طور پر
قربان دست تیغ شۂ ارجمند کے
کٹ کر اسی پہ جا پڑے حلقے کمند کے

خاطی بڑھا، کمان کیانی میں، رکھ کے نیز
حلقے کو کھینچ لایا، بناگوش تک، شریر
دہنی طرف اُڑا، جو سمند فلک سریر
حلقے کے بیچ میں تھی از ہے تیغ بے نظیر
جوہر عجیب قطع کے اُس کی زبان میں تھے
چلہ نہ تیر میں تھا، نہ گوشے کماں میں تھے

کعبہ ادھر تھا جلوہ نما، اور ادھر گنشت
دوزخ تھا اُس لعیں کی طرف، اس طرف بہشت
نیزے کی ڈانڈ پر جو رکھا اُس نے دست زشت
چمکی نئے طریق سے تیغ قضا سرشت
ششدر ہوئی وہ فوج جو محو نظارہ تھی
راہیں بھی سب تھیں قطع، سناں کبھی دوپارہ تھی

پھر گزرِ گاو سر کو اُٹھایا، شریر نے
لی ہاتھ میں سپر، شۂ گردوں سریر نے
روکی وہ ضرب ڈھال پہ اُس قلعہ گیر نے
گویا دکھا یا زور، جناب امیرؑ نے
ظالم کے ہوش سر سے اُڑے کچھ نہ بن پڑی
یاں ہاتھ کج ہوا نہ جبیں پر شکن پڑی

دہنے میں لیکے تیغ کے ساتھ آپ نے سپر
جھٹکا دیا جو گزر کو، بائیں سے تمام کر
گویا در آئے ناخن گیرائے شیر نر
دست لعیں سے چھوٹ گیا گرز گاو سر
عاجز تھا ہر طرح، وہ حسین دیر سے
یہ گاو زوریاں کہیں چلتی ہیں شیر سے

فرمایا خود سری نے تجھے کر دیا ہے کور
دیکھا ہمارے بازوئے زخمی کا، تونے زور
قوت وہ دے، تو پپل کو پامال کردے مور
بے جا تھا یہ غرور یہ نخوت یہ زور و شور
انکار تیغ برق تجلی نہ کیجیو
توبہ کر اب کلام تعلی نہ کیجیو

مغرور نے حسام کو کھینچا مثال سام
منہ کھولے اژد ہے کی طرح رہ گیا نیام
میدانیوں میں غل تھا کہ ہے روز ننگ و نام
ہاں اب لڑا دے جان کو، اے پہلوان شام
گوبن کے چند بار لڑائی بگڑ گئی
سکّہ ہے پھر ترا، جو کوئی ضرب پڑگئی

اے شہسوار ملک سخن صفدری دکھا
گیتی کو زلزلہ ہو، وہ زور آوری دکھا
جمعیت سپاہ کی، پھر ابتری دکھا
ہاں زور و شور معرکہ حیدری دکھا
کٹ جائیں سنگ سینہ اعدا فگار ہوں
پڑھنے میں دونوں لب جو کھلین ذوالفقار ہوں

گھوڑا ہوواں، جہاں نہ رسائی ہوا کی ہو
جو نکلے منہ سے لفظ، وہ قدرت خدا کی ہو
مصرع ہر ایک تیغ شۂ لافتا کی ہو
جو چوٹ ہو، بندھی ہوئی، مشکلکشا کی ہو
نقشہ ہو صاف تیغ علیؑ کی صفائی کا
دکھلا دوں ہر ورق میں مرقع لڑائی کا

یوں کوند کوند کر صفِ اعدا پر آئے جائے
ہر استخواں کو مثلِ ہما، تیغ کھائے جائے
جب تک کہ دم ہے خون کا دریا بہائے جائے
بے جوہروں کو جو ہر ذاتی دکھائے جائے
غل ہو نزاع اُٹھ گئی فتنہ فرد ہوا
ٹکڑے گریں زمیں پہ تو جانے کہ دو ہوا

اے تیغ آبدار زباں، اور تیز ہو
سرگرم کشت و خوں وقتال دستیز ہو
دریا لہو کا، وادی ہنگامہ خیز ہو
لگ جائے آگ دشت میں، یوں شعلہ ریز ہو
کوثر علیؑ سے پاؤں گا، حلّہ بتول سے
ہاں جنگ فتح کر کے صلہ لوں رسولؐ سے

جب حکم ہو کہ مانگ لے کیا مانگتا ہے تو
گر کر کہوں قدم پہ، کہ دنیا میں آبرو
ارشاد اگر ہو اور بھی کوئی ہے آرزو
اُس دم کروں یہ عرض کہ یا شاہ نیک خو
سب کچھ ہے اختیار شۂ مشرقین میں
مسکن جناں میں، قبر جوار حسینؑ میں

مرجب اُدھر ہے شیر کا فرزند اس طرف
عمرو اس طرف، نبی کا جگر بند اس طرف
اُس سمت ہے غلام، خداوند اس طرف
کلمے غرور کے ہیں اُدھ۔ر پند اس طرف
ناصر کہاں عزیزوں کی لاشیں بھی دُور ہیں
تلوار ہے، سپر ہے، فرس ہے، حضور ہیں

گھوڑے کو اُس نے گشت پر ڈالا، پہ دور دور
کس غیظ سے ہلانے لگا سیف بے شعور
سَن سَن ہوا پہ ہاتھ لگا کر وہ پر غرور
انیاں بتا رہا تھا وہیں سے سوئے حضور
جب اس کے ساتھ کے صفہا غل مچاتے تھے
رہ رہ کے قبلۂ دو جہاں مسکراتے تھے

تعریف بے محل نے بڑھایا، جو اُس کا دل
گھوڑا اڑا کے، آگیا، حضرت کے متصل
دونوں طرف سے چلنے لگے، وار جاں گسل
تیغوں کی برق و شرق سے بجلی ہوئی خجل
عبرت ہوئی کہ خون شجاعوں کے گھٹ گئے
ڈھالوں کے پرزے اڑ گئے، دستانے کٹ گئے

ٹوٹی وہ تیغ اُدھر یہ چمک کر اُدھر گئی
پستی سے یہ پھری تو وہ بالائے سر گئی
بجلی سی کوند کر یہ بڑھی، وہ ٹھہر گئی
ندی تھی، ایک دم میں چڑھی، اور اُتر گئی
آنچ اُس کے تیوروں کو شقی کے جلاتی تھی
اُس تیغ کی ہوا بھی یہاں پر نہ آتی تھی

سیماب تھا، ہوا تھا، چھلاوا تھا، راہوار
اُس کو نہ چین تھا، نہ اسے ایک جا قرار
قربان ذوالجناح شہنشاہ نامدار
جاتا تھا یوں حریف کے گھوڑے پہ بار بار
جس طرح جائے شیر گرسنہ غزال پر
ہر بار تھیں کلائیاں گھوڑے کے یال پر

ملتی ہوئی کنوتیاں لال آنکھیں منہ میں کف
بجلی سا اس طرف تھا، کبھی گاہ اُس طرف
حیراں تھی اس کی تیز روی پر اُدھر کی صف
نتھوں سے تھی، نفس کی صدا یا شۂ نجف
ظالم سے معرکہ جو پڑا تھا لڑائی کا
مطلب یہ تھا کہ وقت ہے مشکل کشائی کا

گھوڑا، کبھی نہ پھول کی جس پر چھڑی، پڑی
کھولی گرہ وہ تیغ نے، جب کلجھڑی پڑی
ضرب اُس کی جو پڑی، وہ زرہ پر کڑی پڑی
فوجوں میں شور تھا کہ لڑائی بڑی پڑی
قوت علیؑ کی ہاتھ میں ہے، اس دلیر کے
کیوں کہ بچائیں صید کو پنجے سے شیر کے

تلوار اُدھر چمک کے چلی، آنکھ ادھر لڑی
پتلی سے پتلی اور نظر سے نظر لڑی
آری تھی وہ جو تیغ سے تیغ دوسر لڑی
آپ اس قدر بڑھی کہ سپر سے سپر لڑی
ظالم کے سر پہ تیغ کا قبضہ جو پھر پڑا
جھجکا تو خود، فرق ستم گر سے گر پڑا

بولے یہ مسکرا کے حسین فلک حشم
تھا وار سرسری، سرو گردن کو کر نہ خم
جھک کر اُٹھالے خود، جو ہے سرزنش کا غم
سر جنگ ہو چلی، نہ اُٹھانا بس اب قدم
آجم کے لڑکہ ہم بھی تو دیکھیں ہنر ترا
بھاگا تو پاؤں گھوڑے کے ہوں گے نہ سر ترا

کھینچی جو اُس نے باگ، سمٹنے لگا سمند
سمجھے امام پاک کہ بھا گا، یہ خود پسند
گریوں نکل گیا تو کہیں گے یہ ہوشمند
کس فکر میں تھے شاہ عدد گیر و صید بند
بے زخم کھائے صاف، جفا جو نکل گیا
پنجے میں آکے شیر کے، آہو نکل گیا

مغفر اُٹھا کے تیغ سے، بولے امام دیں
لے جنگ سر ہے، فرق پہ رکھ خود آہنیں
شرکی طرف اُٹھا کے بصد غیظ تیغ گیں
مغفر کو، بائیں ہاتھ سے لینے لگا لعیں
دیتے ہی خود دست مبارک جو مُڑ گیا
مغفر تو ہاتھ میں رہا سر تن سے اُڑ گیا

پستی میں آئی بڑھ کے جو وہ تیغ پُر شرر
گھوڑے کے پاؤں کٹ گئے مثل خیار تر
اسوار جو کھڑے تھے، وہ بھاگے ادھر اُدھر
پھر پھر کے اضطراب میں کہتے تھے اہل شر
بھاگا جلا نہ دے کہیں آنچ اس کی دھار کی
پیچھا کیے ہوئے ہے چمک ذوالفقار کی

فاقے میں دیر تک جو لڑے شاہ تشنہ کام
غرقِ عرق تھے کانپ رہا تھا بدن تمام
ہاتھوں سے چھوڑ دی تھی جو رہوار کی لگام
آنکھیں تھیں بند ہانپتا تھا اسپ تیز گام
غش میں سوار دوش نبی کا یہ حال تھا
بے تھامے، خود فرس سے اُترنا محال کھتا

دیکھا جو یہ کہ بھاگ گئے رن سے حیلہ ساز
تلوار رکھ کے میان میں، بولے شۂ حجاز
مہلت ہے اے حسین، پڑھو عصر کی نماز
یہ آخری ہے بندگی رب بے نیاز
فکر نجات امت خیر البشر کرو
سوکھی زبان کو ذکر الہی میں تر کرو

ناگاہ سوئے لاش پسر، جا پڑی نظر
چلائے دل کو تھام کے سلطان بحروبر
اکبرؑ اُٹھو کہ گھوڑے سے گرتا ہے اب پدر
سوتے ہو تم دھرے ہوئے رخسار خاک پر
بھولے پدر کو نیند میں، قربان آپ کے
آؤ نماز عصر پڑھو ساتھ باپ کے

بیٹے ہو تم امام کے پوتے امام کے
کام آؤ مرتے دم، پدر تشنہ کام کے
آتے ہیں پھر پلٹ کے پرے، فوج شام کے
بٹھلا دو، قبلہ رو مرے ہاتھوں کو تھام کے
جاتی رہے نماز بھی، اعدا جو پھر پڑیں
رعشہ ہے، خود فرس سے جو اُتریں، تو گر پڑیں

عباس نامدار، ترائی سے اٹھ کے آؤ
پھنکتا ہے قلب، جل رہے ہیں، سب جگر کے گھاؤ
چھڑ کو مری زرہ پہ، جو پانی کہیں سے پاؤ
چلتے ہوئے عدم کے مسافر سے مل تو جاؤ
ہم سب کے کام آئے ہیں، بیٹے ہیں روئے ہیں
بارہ پہر ہوئے کہ نہ لیٹے نہ سوئے ہیں

کیا با فضا یہ سرد ترائی ہے، اب اٹھو
ہم جاں بلب ہیں ختم لڑائی ہے، اب اُٹھو
نرغے میں فوج ظلم کے بھائی ہے، اب اٹھو
عباس دھوپ چہرے پہ آئی ہے، اب اٹھو
غفلت کی تم کو نیند ہے شبیرؑ کیا کرے
میری طرح کسی کو نہ بے کس خدا کرے

تم جب سے چھوٹے، ساعد و بازو میں درد ہے
گردن میں، سر میں آنکھ میں، ابرو میں درد ہے
دل میں، کمر میں، سینے میں، پہلو میں درد ہے
رگ رگ میں کیا، ہر ایک بن مومیں درد ہے
ہر مرتبہ لڑے ہیں، لہو میں نہائے ہیں
پیری میں نوجوانوں کے لاشے اُٹھائے ہیں

چلایا فوج کو پسر سعد نابکار
لو رکھ لی میان میں، شہ والا نے ذوالفقار
پلٹے پرے سواروں کے لے کر رسالہ دار
دو غول باندھے آئے، کماندار دس ہزار
تیرا فگنوں میں، تیغوں میں، بھالوں میں، گھر گئے
تنہا حسینؑ، برچھیوں والوں میں گھر گئے

فریاد ہے وہ فوج کا دل، اور اک حسینؑ
وہ بے شمار تیغوں کے پھل اور اک حسینؑ
وہ تیر جاں ستاں وہ جدل اور اک حسینؑ
وہ سیکڑوں پیام اجل اور اک حسینؑ
فوجوں میں شام کی، مسۂ تاباں گھرا ہوا
بیکس بھی وہ، کہ جس سے زمانہ پھرا ہوا

ڈوبے ہوئے تھے خون میں گیسو حسینؑ کے
آنکھوں پہ کٹ کے آپڑے ابرو حسینؑ کے
زخمی ہیں دونوں ساعد و بازو حسینؑ کے
تیروں نے چھان ڈالے تھے پہلو حسینؑ کے
تیغیں اوپی ہوئی جو برابر سے چل گئیں
غش آ گیا، قدم سے رکابیں نکل گیئں

سید کے مرتبے کو نہ جانا، ہزار حیف
تیروں سے صدر پاک کو چھانا ہزار حیف
شانے تھے ناوکوں کا نشانا، ہزار حیف
مظلوم کا وہ برچھیاں کھانا، ہزار حیف
ٹوٹے تھے سب رسولؐ کے پیارے حسینؑ پر
کیا وقت پڑ گیا تھا تمہارے حسین پر

گرتے ہیں آپ کون سنبھالے، کوئی نہیں
سینے سے کون تیر نکالے، کوئی نہیں
بے جاں پڑے ہیں گود کے پالے کوئی نہیں
سب مرچکے ہیں چاہنے والے، کوئی نہیں
بے کس ہیں، اور سامنا فوج عدو کا ہے
منہ جس کا دیکھتے ہیں وہ پیاسا لہو ہے

کیوں کہ کہوں کہ عرش خدا خاک پر گرا
خیر النسا کا ماہ بقا خاک پر گرا
سر تاج بادشاہ و گدا خاک پر گرا
زیں سے اُلٹ کے راہنما خاک پر گرا
وہ دو ہزار زخم، تن چاک چاک پر
کیا گزری ہوگی، جبکہ گرے ہونگے خاک پر

ٹکڑے جدا ہیں، حال یہ ہے تن کا ہے غضب
اب مرحلہ ہے خبر وگردن کا ہے غضب
پانی کاواں ہے کام کہ آہن کا ہے غضب
لو سامنا ہے شمر سے دشمن کا ہے غضب
اس کے شریک ذبح میں بارہ شریر ہیں
یاں اک گلا ہے جس پہ کئی زخم تیر ہیں

فضہ نے جاکے، خیمے میں رانڈوں کو دی خبر
ہے ہے مرے خوزادے کا کٹتا ہے تن سے سر
بستر سے اُٹھ کے گر پڑے سجادِؑ نوحہ گر
خیمے سے نکلیں بی بیاں، بچوں کو چھوڑ کر
گر گر کے دوڑتی تھیں کہ مل لوں حسینؐ سے
ہلتا تھا عرش حضرت زینب کے بین سے

مانند آفتاب لرزتا تھا جسم پاک
جائیں کدھر وہ فوج، وہ صحرائے ہولناک
سر پر عصابہ، پاؤں میں موزے ردا پہ خاک
لٹکے ہوئے تھے دونوں طرف، پیرہن کے چاک
عابدؑ کا نورعین ردا تھامے ساتھ تھا 
ایک ہاتھ میں یتیم سکینہ کا ہاتھ تھا

چلاتی تھی ارے مرابھائی ہے کس طرف ؟
لوٹی ہوئی علیؑ کی کمائی ہے کس طرف ؟
دریا کدھر ہے خوں کا ترائی ہے کس طرف ؟
سونے کی جا حسینؑ نے پانی ہے کس طرف ؟
رستا دے اے زمیں کہ فلک کی ستائی ہوں
میں اپنے پیارے بھائی سے ملنے کو آئی ہوں

ریتی پہ مصطفے کے جگر کا لہو گرا
اے آسماں زمین پہ اب تک نہ تو گرا
سید گرا، امام گرا، نیک خو گرا
وہ کعبۂ زمین و زماں، قبلہ رو گرا
تاب اُٹھنے بیٹھنے کی کہاں، ہاتھ پاؤں میں
شاید نماز پڑھتے ہیں تیغوں کی چھاؤں میں

میں سیدہ ہوں رحم مری ہے کسی پہ کھاؤ
اے اہل قریہ بنت علیؑ کی مدد کو آؤ
دنیا میں تم خوشی رہو عقبی میں چین پاؤ
سید کدھر ہے خون میں غلطاں مجھے بتاؤ ؟
یاں لٹ گئے فلک نے یہ دُکھ ہم یہ ڈالے ہیں
اے بھائیو مدینے کے ہم رہنے والے ہیں

آتی تھی جس سحی، وہ گھر ہے ہمارا گھر
علم نبی کے شہر کا در ہے، ہمارا گھر
تاروں میں برج شمس و قمر ہے ہمارا گھر
تیغ عذاب حق کی سپر ہے، ہمارا گھر
حاکم ہے برخلاف، وطن ہم سے چھٹ گیا
ہے ہے وہی بھرا ہوا گھر آج لٹ گیا

بے خانماں ہے، تشنہ دہن ہے غریب ہے
بے کس ہے، داغ دیدہ ہے، آفت نصیب ہے
اب دوست ہے کوئی نہ کوئی اب حبیب ہے
اپنے وطن سے دور ہے تم سے قریب ہے
تم سب کو پاس چاہئے اس ذی وقار کا
خادم یہ ہے تمہارے نبیؐ کے مزار کا

اے قبر مصطفےٰؐ کے مجاور ترے نثار
اے بے کس و غریب مسافر ترے نثار
اے تشنہ کام وصابر و شاکر ترے نثار
اے دین حق کے حامی و ناصر ترے نثار
آئے تھے کربلا میں شہادت کے واسطے
اک دن میں گھر لٹا دیا امت کے واسطے

صدقے میں تیری لاش کے اے گلبدن حسینؑ
اسے تشنہ لب حسینؑ، غریب الوطن حسینؑ
اے جاں بلب حسینؑ امام زمن حسینؑ
اے فاتہ کش حسینؑ اسیر محن حسینؑ
پیاسے گلے سے خنجر شمر لعیں ملا
پانی بھی مرتے وقت ملایا نہیں ملا

شہ کے کراہنے کی جو آنے لگی صدا
دوڑی اُدھر نبیؐ کی نواسی برہنہ پا
دیکھا بہن نے بھائی کا کٹتے ہوئے گلا
غم سے کلیجہ پھٹ گیا زہرا کی جائی کا
آنکھوں پہ ہاتھ رکھ کے گرمی بنت مرتضےٰؑ
اس نے جو دیکھا نیزے پہ سر اپنے بھائی کا

بس اے انیس قلب و جگر کو نہیں قرار
آگے نہ لکھ مصیبت شبیر نامیدار
یہ بزم اور یہ آج کا پڑھنا ہے یادگار
رعشہ ہے دست و پا میں، لرزتا ہے جسم زار
وہ یوں پڑھے جسے نہ ہو طاقت کلام کی
تائید ہے حسینؑ علیہ السّلام کی
