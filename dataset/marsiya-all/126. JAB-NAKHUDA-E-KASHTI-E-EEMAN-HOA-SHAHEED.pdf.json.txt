www.emarsiya.com


جب ناخدائے کشتی ایماں ہوا شہید
اک شور تھا کہ نوحِ غریباں ہوا شہید
سجدے میں حق کے دین کا سلطاں ہوا شہید
فاقے میں تین روز کے مہماں ہوا شہید
جو رونق جہاں تھا وہ گھر خاک ہو گیا
تاراج باغ سید لولاک ہو گیا

انبوہ فوج تھا در دولت پہ جابجا
عصمت سراے شاہ میں رونے کی تھی صدا
نیزے لیے دھنسے جو قناتوں میں اشقیا
نکلے حرم خیام سے باہر برہنہ پا
شبیرؑ کی بہن کا جو منجھ بے نقاب تھا
روح جناب فاطمہ کو اضطراب تھا

جب خیمۂ حسینؑ کو ناری جلا چکے
اور شمع دُودمان علیؑ کو بُجھا چکے
جو دکھ سُنے نہ تھے وہ حرم کو دکھا چکے
سب قافلے کو لوٹ کے مقتل میں لا چکے
مغرب کے وقت تیغ و سپر کھولنے لگے
خیموں میں اپنے آکے کمر کھولنے لگے

ظالم تو شاد شاد تھے سب، کھول کر کمر
مظلوم فرش خاک پہ بیٹھے تجھے نوحہ کر
زینب کے زخمِ دل پہ نمک پاش تھا عمر
پیغام بھیجتا تھا یہ ہر دم وہ بد گہر
بے پردگی سے تھا جنہیں وسواس کیا ہوئے
شبیرؑ کس طرف گئے عباس کیا ہوئے

یہ سُن کے دھاڑیں مار کے روئے وہ جو حزیں
کانیا سپہر خوف سے تھرا گئی زمیں
سر کردہ ہائے فوج ستم سے کئی لعین
چیں بر جبیں گئے عمر سعد کے قریں
کھہنے لگے بگڑ کے یہ اس روسیاہ سے
گرتی ہے برق دختر زہراؑ کی آہ سے

بی بی جو رو رہی ہے یہ بنتِ امیرؑ ہے
بے آب و دانہ ہے ترے بس میں اسیر ہے
مرنے سے ابن فاطمہ کے گو فقیر ہے
تو قبر اس کی پیس ِ خداے قدیر ہے
ٹکڑے جگر کے کر دیے ہیں اس کے بین نے
کی تھی اسی کی تجھ سے سفارش حسینؑ نے

جب پشتِ ذوالجناح سے نیچے گرے تھے شاہ
اور پھرتا تھا تیغ ستم، شمر رو سیاه
نکلی تھی خیمہ گاہ سے زینبؑ بہ اشک وآہ
حضرت کی یاد ہے، وہ مجھے پیار کی نگاہ
کہتے تھے، قتل گاہ میں خواہر نہ آئیو
جب تک جیوں میں پردے سے باہر نہ آئیو

دیکھا جو انحراف رئیسان فوج شام
خجلت سے سر جھکا کے یہ اس نے کیا کلام
البتہ عورتوں پہ ہے یہ رحم کا مقام
شرمندہ ہوں کہ قتل ہوئے بے گنہ امام
ثابت نہ کوئی مجرم تھا اس سر فراز کا
ناحق گلا کٹا ہے امام حجاز کا

لشکر کی عورتوں سے پھر اس نے کیا خطاب
تم جاؤے کے اہل حرم میں طعام و آب
ہر اک نے یہ دیا عمر سعد کو جواب
آتا ہے ہم کو زینبؑ و کلثومؑ سے حجاب
سیدانیوں نے کونسی آفت سہی نہیں
ہم کو تو منھ دکھانے کی جاگہ رہی نہیں

میداں میں تین روز سے تھے شاہِ تشنہ کام
پانی کا یہاں سے ایک کسی نے دیا نہ جام
بیجرم مارے تیر و سناں خنجر و حسام
در پر دُہائی دیتی رہی خواہر امام
شرمندگی ہے بانوے والا صفات سے
بیوہ ہوئیں ہمارے ہی مردوں کے ہاتھ سے

کیا فاطمہ کی بیٹیوں کو منھ دیکھائیں ہم
تم اُن پہ سب جفا کرو، پُرسے کو جائیں ہم
کیونکر انہیں کلام تسلی سُنائیں ہم
کیا کہہ کے اُن غریبوں کو کھانا کھلائیں ہم
زینبؑ کبھی نہ منھ سے یہ پانی لگائے گی
بھائی تو بے کفن ہے، وہ کھانے کو کھائے گی؟

کس کس پُرسا دیویں نبیؐ زادیوں کو ہم
قاسمؑ سا دولھا ٹکڑے ہوا رن میں ہے ستم!
عباس نوجواں کے بھی شانے ہوئے قلم
ہم شکل مصطفے کا ہے سب سے سوا الم
چھوٹا پسر جو تھا شہِ کون و مکان کا
بے جُرم خون ہوا چھ مہینے کی جان کا

سمجھا کے عورتوں سے یہ تب شمر نے کہا
حکمِ امیر میں نہیں دم مارنے کی جا
جاؤ حرم سرا میں تمہارا ضرر ہے کیا
دو زینب غریب کو پُرسا حسین کا
محجوب ہیں تو ہم ہیں، تمہیں کیا حجاب ہے
پانی انھیں پلاؤ، یہ کارِ ثواب ہے

کچھ عورتیں یہ سُن کے چلیں تب بہ چشم تر
تہیں آگے آگے مشکلیں روشن ادھر ادھر
چادر کسی کے سر پہ، کوئی تھی برہنہ سر
غمناک کوئی ان میں تھی، اور کوئی نوحہ گر
سر پر کئ کنیزوں کے خوانِ طعام تھے
اور بیبیوں کے ہاتھوں میں پانی کے جام تھے

پہنچیں حرم سراے شہ دیں کے جب وہ پاس
ویراں تھی بارگاہِ شہنشاہ حق شناس
خاک اُڑتی تھی تمام، جلو خا نہ تھا اُداس
ڈیوڑھی پر حاجبوں کی جگہ تھا ہجومِ یاس
لاشا جو بے کفن تھا شہِ مشرقین کا
غل تھا جلی قناتوں میں ہے ہے حسینؑ کا

وہ بادِ تُند دشت کی، وہ ہولناک شب
رانڈوں کو تھا یقین نہ جانیں بچینگی اب
فاقہ وہ تین روز کا اور پیاس کا تعب
بکھرائے بال خاک پہ بیٹھی تھیں سب کی سب
آواز سے درندوں کی، بچے دہلتے تھے
ننھی سی چھاتیوں میں دل اُن کے اُچھلتے تھے

اس شب کی تیرگی کا کہوں کس زباں سے حال
ماتم میں رات نے بھی پریشاں کیے تھے بال
اک دوسرے کی شکل کو دیکھے، نہ تھی مجال
تارے بھی چرخ پر نظر آتے تھے خال خال
مہتاب بھی چھپا تھا حرم کی نگاہ سے
چھایا ہوا تھا ابرِ سینہ دودِ آہ سے

ڈیوڑھی سے روشنی جو ہوئی یک بیک عیاں
گھبرا کے اٹھ کھڑی ہوئیں دُکھیاری بیبیاں
ماں سے کہا سکینہ نے خوش ہو کے یہ بیاں
لو آماں جان، خیر سے آ پہنچے بابا جاں
اُس نے کہا حسینؑ تو مقتل میں سوتے ہیں
آتی ہے فوجِ شام ہم اب قتل ہوتے ہیں

کوثر پہ سب گئے، نہ وہ لشکر ہے اور نہ شاہ
خیمہ کے اس طرف ہے شہ دیں کی قتل گاہ
اور مال و زر کہاں، جسے ٹوٹے گی پھر سپاہ
درپے ہمارا ہے عمر سعد رو سیاہ
دن کو کیا شہید شہِ خوش صفات کو
رانڈوں کے قتل کرنے کو آئے ہیں رات کو

یہ ذکر تھا کہ عورتیں پہنچیں قریب تر
رانڈیں زمیں پہ بیٹھ گئیں سب جھکا کے سر
خوان طعام و کوزۂ آب آئے جب نظر
سمجھی یہ دل میں خواہر سلطان بحر و بر
آنکھیں جو سب کی آنسوؤں سے ڈبڈبائی ہیں
یہ بیبیاں حسینؑ کے پُرسے کو آئی ہیں

ہاتھوں سے منھ کو ڈھانپ کے روئیں وہ سوگوار
رانڈوں میں وا حسینؑ کی ہونے لگی پکار
غل پڑ گیا کہ ہائے محمد کی یادگار
اے بے کفن حسینؑ، تری لاش کے نثار
یہ حادثے جہاں میں کسی پر پڑے نہیں
بے بس یہ ہو کہ قبر میں اب تک گڑے نہیں

فاقے سے تین روز کے تھے، جب گلا کٹا
پانی کے بدلے خنجر کیں حلق پر چلا
قربان تیری لاش کے اے شاہ کربلا!
لب پر یہی دُعا تھی کہ اُمت کا ہو بھلا
زخمی بدن پہ تیر کے اولے سے پڑتے تھے
قبلہ کی سمت خاک یہ ماتھا رگڑتے تھے

رو رو کے جب چھڑاتی تھیں پلا زنان شام
اور کہتی تھیں کہ بس کرو، ہے صبر کا مقام
زینبؑ بکا کے جوش میں کرتی تھیں یہ کلام
رونے دو مجھ سے بچھڑا ہے بھائی مرا امام
قاسمؑ کو روؤں گی، علیؑ اکبر کو روؤں گی
جب تک جیوں گی سبط پیمبرؐ کو روؤں گی

منھ پیٹ پیٹ جانب مقتل پہ دی صدا
بھیا! تمہارے لاشۂ بے سرکے میں خدا !
اب تک کفن کا طور تھے، نے غسل ہی ملا
جنگل میں تم ہو، اور بہن آفت میں مبتلا
رانڈوں نے سر کے بالوں سے شکلیں چھپائی ہیں
اعدا کی عورتیں تمہیں رونے کو آئی ہیں

جب رو کے چُپ ہوتے حرم سید انام
زینبؑ سے عورتوں نے تب اُس دم کیا کلام
اے دختر انام عرب، خواہر امام
بھیجا ہے ابن سعد نے یہ آب اور طعام
دم بھر خدا کے واسطے رونے کو چھوڑیے
کھانے سے تین روز کے فاقے کو توڑیے

یہ کہہ کے خوان سامنے رکھے طعام کے
کی عرض عورتوں نے یہ رقت کو تھام کے
ہر چند بھوک کب ہے الم میں امام کے
اور پیاس کیسی غم میں شہِ تشنہ کام کے
کب تک صغیر پیاس کی شدت اٹھائیں گے
کچھ کھائیے گا آپ، تو بچے بھی کھائیں گے

کھانے کے خوان دیکھ کے زینب نے یہ کہا
غم کھانے والیوں کو ہے کھانے سے کام کیا
بھائی تو بھوک پیاس میں کٹوا چکے گلا
کھانے میں اب ہے لطف، نہ پانی میں ہے مزا
ہے غم سے یاں بنی ہوئی ہر ایک جان پر
اس کھانے کو کوئی نہ رکھے گا زبان پر

کھانے کو کھائیں اب، کہ عزیزوں کا غم کریں
پانی لگائیں منھ سے کہ چشموں کو نم کریں
اکبرؑ کو روئیں یا غمِ شاہِ اُمم کریں
بتلاؤ کس شہید کے ماتم کو کم کریں
پانی کو کیا کریں کہ موئے تشنہ لب حسینؑ
تب بھیجتے یہ خوان کہ جیتے تھے جب حسینؑ

عباسؑ اشتیاق میں پانی کے مرگئے
قاسم جہانِ فانی سے تشنہ جگر گئے
اکبرؑ تلاشِ آب میں جی سے گزر گئے
کوثر پہ تشنہ کام شہِ بحر و بر گئے
پیاسوں کے غم میں سب کے جگر چاک چاک ہیں
اب لاکھ جام اب گرآئیں، تو خاک میں

یہ کہ کے روئے سینہ و سر پیٹ کر حرم
زینبؑ نے عورتوں سے کہا تب بچشم نم
جب تک رہیں گے خوان تو رونا نہ ہو گا کم
لے جاؤ پھیر کر، نہ کریں گے قبول هم
رانڈوں پہ فوج کین ستم ایجاد بھیج دیں
کھانے کے بدلے قتل کو جلاّد بھیج دیں

میت کو دفن کر کے پھر آتے ہیں لوگ جب
یہ رسم ہے کہ بھیجتے ہیں حاضری کو تب
بے دفن و بے کفن ابھی لاشے پڑے ہیں سب
اس رنج و غم میں کھانے کو ہم کھائیں، ہے غضب
ہر چند مارے پیاس کے بچوں میں جی نہیں
پیاسوں کی فاتحہ ابھی شربت پہ دی نہیں

آخر بہ جنس پھیر کے سب لے گئے وہ خواں
آثار صبح رونے میں یاں ہو گئے عیاں
نقارہ کوچ کا ہوا لشکر میں نا گہاں
اونٹوں پہ قیدی جانب مقتل ہوئے رواں
جب نہر علقمہ کی ترائی نظر پڑی
خوں میں ہر اک کی لاش نہائی نظر پڑی

بے دست اک جوان جو دیکھا لہو میں تر
اُشتر سے نیچے گر پڑی زینبؑ برمہنہ سر
کہتی تھی لیٹی لاش سے وہ سوختہ جگر
ہے ہے بہن نہ مر گئی، عباسؑ نامور !
فریادی پاس آئی ہوں میں تجھ سے بھائی کے
بازو بندھے ہیں رسّی میں، زہرا کی جائی کے

بھیا بہن کو قید ستم سے تھپڑائے کون!
سب کام آئے رن میں، مرے کام آئے کون !
بالوں سے منھ چھپائے ہوں، چادر اُڑھائے کون!
پردے میں بنتِ شیر خدا کو بٹھائے کون!
تم دل سے پیار کرتے تھے زہرا کی پیاری کو
عریاں ملا ہے اونٹ بہن کی سواری کو

میں صدقے تیری لاش کے اے میرے پردہ دار
ہو دج میں مجھ کو ہاتھ پکڑ کر کرو سوار
نا محرموں کے نرغے میں ہوں میں جگر فگار
کہتے ہیں دیکھ دیکھ کے مجھ کو ستم شعار
دیکھو کہ دختر شہِ خیبر شکن ہے یہ
عباسؑ نامدار کی پیاری بہن ہے یہ

یہ کہہ کے ڈھونڈا لاشۂ ہمشکل مصطفیٰ
زینبؑ کو پر کہیں نہ ملا لاش کا پتا
رو کر پکارتی تھی کہ اے میرے مہ لقا
آواز دے کے، پالنے والی کو لو بُلا
میں بیقرار پھرتی ہوں پروا نہیں تمہیں
اللہ، کل کی صبح سے دیکھا نہیں تہیں

زینبؑ نے کی جو رن میں یہ فریاد اور فغاں
لاشے کی جستجو میں پریشاں تھیں بیبیاں
آخر صدیفؔ، عبد علی اکبرؑ جواں
ساتھ اُن کے سوے لاشۂ اکبرؑ ہوا رواں
پہچان کر پھوپھی نے تن پاش پاش کو
چھاتی لگا لیا علیؑ اکبر کی لاش کو

لے کر بلائیں خوں بھرے چہرے کی، پھر کہا
ان گیسوؤں کے صدقے میں ان آنکھوں کے فدا
کس کی نظر لگی تجھے ہمشکل مصطفےٰ
اٹھارویں ہی سال میں آئی تری قضا
ندّی لہو کی چاند سے سینہ سے بہ گئی
زینبؑ کو آرزو ترے سہرے کی رہ گئی

واری پھوپھی اسیر یہ کونے کو جاتی ہے
بے جرم مجھ کو فوج ستمگر ستاتی ہے
فریاد کرنے کو جو کبھی ہاتھ اُٹھاتی ہے
کہتا ہے شمر، کس کو مدد کو بلاتی ہے
کرتے تھے جو مدام حمایت، وہ مر گئے
فریاد سننے والے جہاں سے گزر گئے

یہ بیں کر کے روئی جو وہ غم کی مبتلا
اس لاش سے چھڑانے لگے اس کو اشقیا
کہتی تھی ظالموں سے وہ آنسو بہا بہا
اکبرؑ کی لاش سے مجھے کرتے ہو کیوں جدا
دم جب تلک ہے رشتۂ الفت نہ توڑوں گی
بچے کو اپنے رن میں اکیلا نہ چھوڑوں گی

آخر بہ جبر لے چلے جب اُن کو اہل کیں
رانڈیں بلک کے سینہ و سر پیٹنے لگیں
جس دم صدیفؔ کو بھی اٹھانے لگے لعیں
کہتا تھا یاں سے اب نہیں جانے کا میں کہیں
رغبت نہیں کہیں کی مجھے بو دو باش پر
رہنے دو اس غلام کو آقا کی لاش پر

جب اس کو اہل ظلم اٹھانے لگے بہ زور
برپا تھا اہل بیتؑ محمدؐ میں ایک شور
ایسا منھ اس نے پیٹا، ہوئیں دونوں آنکھیں کور
تھا روح پر بلالؔ کے صدمہ میان گور
لاشے کے پاس سے نہ کسی طرح ٹلتا تھا
جھک جھک کے منھ کو پاؤں سے آقا کے ملتا تھا

پھرتا تھا گرد لاش کے با چشم تر کبھی
چھاتی کو پیٹتا تھا، پٹکتا تھا سر کبھی
ریتی پہ لوٹتا تھا ادھر اور اُدھر کبھی
ماتم میں نالہ کش تھا، کبھی نوحہ گر کبھی
کہتا تھا، کاش سر ہو بدن سے قلم مرا
آقا کا ساتھ دوں جو نکل جائے دم مرا

سمجھا کے اس کو حضرت زینب نے یہ کہا
خدمت گزار تجھ سا نہ ہووے گا دوسرا
سجاد کے تو رتبہ کو تو بھی ہے جانتا
ساتھ اس کے چاہتی ہوں رہے تجھ سا با وفا
تجھ سے گر اس مریض کی امداد ہوئے گی
اکبرؑ کی روح تجھ سے بہت شاد ہوئے گی

ہمشکل مصطفےٰ کے برادر کا ساتھ دے
بہتر یہی ہے اب سر اکبرؑ کا ساتھ دے
ناموس مصطفےٰ و پیمبر کا ساتھ دے
آقا کی اس لٹٰی ہوئی مادر کا ساتھ دے
بھائی بہت تھی گیسوے اکبرؑ لی بُو مجھے
نیزے کے ساتھ رکھیو تو، اے نیک خو مجھے

روتا ہوا یہ سُن کے اُٹھا خاک سے غلام
سجاد سے یہ کہتا تھا رقب کو تھام تھام
اُس عبد کا ہے فخر، جوا ہو خادم امام
آقا کی بھی یہی وہ نوازش تھی صبح و شام
ان الفتوں نے اور بھی مارا غلام کو
بھائی سوا نہ کہہ کے پکارا غلام کو

لاحق تھی ایک دن مجھے تپ اور درد سر
کھولی نہ آنکھ ضعف سے میں نے کئی پہر
کیا دیکھتا ہوں پچھلے پہر آنکھ کھول کر
سر دابتے ہیں بندے کا آقائے خوش سیر
دم کرتے ہیں دعائیں بھی اور روتے جاتے ہیں
شانے دباتے ہیں، کبھی تلوے دباتے ہیں

تھوڑا ستم زمانے میں مجھ پر گزر گیا
ایسا شفیق اُٹھ گیا اور میں نہ مر گیا
آقا تو کوچ گلشن ہستی سے کر گیا
تن خاک پر پڑا رہا، نیزے پہ سر گیا
رہنے کی لاش پر کوئی صورت نہ ہوسکی
لاشے کی بھی غلام سے خدمت نہ ہوسکی

عابد یہ سُن کے رونے لگے تب با شک وآہ
زینتؑ کی جوش گریہ سے حالت ہوئی تباہ
تھی وارثوں کی لاش پہ ہر نی نی کی نگاہ
کونے کو، اُن کو لے کے چلی شام کی سپاہ
بے پردگی کے ظلم فلک نے دکھائے تھے
آلِ رسولؐ بالوں سے منھ کو چھپائے تھے

اب آگے کیا لکھوں وہ حکایات پر الم
ہے اشک ریز صفحہ قرطاس پر قلم
خلقت کہے جو چاہے، انیسؔ، اب نہیں ہے غم
کُھلتا ہے عنقریب وہ جس فکر میں ہیں ہم
اب ہم تو دیکھو مرقدِ مولا پہ جاتے ہیں
دیکھیں جو دوکھتی ہیں ہمیں کب بلاتے ہیں
