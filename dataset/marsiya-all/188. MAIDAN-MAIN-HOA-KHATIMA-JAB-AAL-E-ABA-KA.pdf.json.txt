MarsiyaeMarsiya
www.emarsiya.com
جلد چہارم
مرثیہ میر انیس

1
میداں میں ہوا خاتمہ جب آل عبا کا
گھر ہو گیا تاراج امام دوسرا کا
کنبہ ہوا محبوس شہ عقدہ کشا کا
عریاں ہوا سر بلوے میں خاصان خدا کا
جو بی بیوں کا سایہ نہ دیکھا تھا کسی نے
افسوس انہیں بے پردہ کیافوج شقی نے

2
وہ خیمہ جو رتبے میں تھا کعبے کے برابر
اور اوج میں تھا گنبد گردوں سے بھی بہتر
مسند وہ جو تھی جلوہ گہ احمدؐ وحیدؑر
وہ فرش جو تھا نور میں جوں عرش منور
دنیا میں بِنا دیں کی تھی جس گھر کی زمیں سے
اعدا نے وہ گھر پھونک دیا آتش کیں سے

3
کونین میں تھی جن کے لیے عزت و توقیر
قرآں میں ثنا جس کی کرے مالک تقدیر
یعنی حرم محترم حضرت شپیرؑ
شمیشر بہ کف لوٹے آئے انھیں بے پیر
بے اذن جہاں پاؤں ملک نے نہ دھرا تھا
ہیہات وہ گھر لوٹنے والوں سے بھرا تھا

4
جس شخص کا دادا تھا علیؑ فاتح خیبر
یعنی خلف سبط بنیؐ عابد بے پر
راضی بہ رضا بحر سخا عاشق داور
عالم کے لیے عقدہ کشا دین کا رہبر
جس کے نہ ڈگے پاؤں بزرگوں کے چلن سے
ہاتھ اس کے ستم گاروں نے باندھے تھے رسن سے

5
قطع نظر ان باتوں کے لب تشنہ و بیمار
پائوں پہ ورم درد سر اور تپ میں گرفتار
تھا ضعف سے اک گام اُٹھانا جسے دشوار
پیدل لیے جاتے تھے اُسے ظالم و غدار
غش آتا تھا گر راہ میں تشنہ دہنی سے
ظالم اسے چونکاتے تھے نیزے کی انی سے

6
تھا گردن لاغر میں تو اک طوق گلو گیر
اور پاؤں میں بیمار کے پہنائی تھی زنجیر
چلنے میں جو گر پڑتا تھا با حالت تغییر
اونٹوں پہ حرم روتے تھے اور ہنستے تھے بے پیر
اٹھنے کی تقیّد کوئی کرتا تھا بگڑ کر
کانٹوں پہ کوئی کھینچتا تھا طوق پکڑ کر

7
سر پہ نہ عمامہ ہے نہ ہے پاؤں میں نعلین
ہیں شرت آزار سے سوجے ہوے ساقین
یب خشک حرارت سے جگر سینے میں بے چین
اشک آ نکھوں میں اور دل میں غم قبلۂ کونین
منزل پہ کچھ کھاتے تھے نے پیتے تھے عابد
اعجاز امامت سے فقط جیتے تھے عابد

8
رستے میں کہیں بیٹھنے دیتے تھے نہ دم بھر
 بیمار کو کھینچے لیے جاتے تھے ستمگر
سردار دو عالم کا جو سایہ نہ تھا سر پر
سونلا گیا تھا دھوپ سے رنگ رخ انور
تھی قید میں یہ اس جگر افگار کی صورت
پہچانی نہیں جاتی تھی بیمار کی صورت

9
جوں بید نقاہت کی سبب کانپتا تھا تن
اور طوق کے لنگر سے جھکی جاتی تھی گردن
لب پیاس سے نیلے تھے بہ رنگ گل سوسن
تلواریں سر پاک پہ چمکاتے تھے دشمن
خاموش تھے کچھ منھ سے نہ فرماتے تھے عابد
نہوڑائے ہوئے سر کو چلے جاتے تھے عابد

10
جس دم نظر آتا تھا کوئی وادی پر خار
لے جاتے تھے عابد کو اُسی راہ سے کفار
ہے قعر کی جا آپ تو تھے گھوڑوں پہ اسوار
اور برہنہ پا جاتا تھا وہ دین کا سردار
بیمار کے آگے سے نہ سرکاتے تھے کانٹے
نشتر کی طرح پاؤں میں چبھ جاتے تھے کانٹے

11
اللہ رے صبر پسر سیّد ابرار
ایذا پہ تو ایذا تھی اور آزار پہ آزار
جکڑے گئے زنجیروں میں مانند گہنگار
درد و الم و رنج و مصیبت میں گرفتار
یہ ظلم و ستم تھے یہ صعوبت یہ جفا تھی
ہر لحظہ مگر بخشش امت کی دعا تھی

12
آگے تو چلا جاتا تھا وہ عاشق باری
پچھے حرم شاہ میں تھی گریہ و زاری
شہزادیوں کو دی تھی اُن اونٹوں کی سواری
جس پر نہ کجا وہ تھا نہ محمل نہ عماری
نامحرموں کی بھیٹر سے شرماتی تھیں رانڈیں
بالوں سے چھپائے ہوئے منھ جاتی تھیں رانڈیں

13
اکبرؑ سے بچھڑنے کا کسی رانڈ کو تھا غم
کوئی غم اصغر میں فغاں کرتی تھی پیہم
حیدؑر کے نواسوں کا کوئی کرتی تھی ماتم
قاسمؑ کو کوئی روتی تھی گردن کو کیے خم
کوئی غم عباسؑ میں مصروف بکا تھی
لب پر کسی کے ہائے حسینا کی صدا تھی

14
کہتی تھی کوئی لٹ گیا مقتل میں مرا راج
مارا گیا ہے ہے پسر صاحب معراج
کہتی تھی کوئی خانۂ زہرؑا ہوا تاراج
ہے ہے ہوئی اب ایک ردا کے لیے محتاج
چلاتی تھی کوئی مجھے صدمہ یہ بڑا ہے
وارث مرا بے گور و کفن رن میں پڑا ہے

15
تھے پیاس سے غش گودیوں میں ماؤں کی اطفال
گلبرگ سے لب سوکھے تھے اور دھوپ سے رخ لال
ان بچوں میں تھا بالی سکینہ کا یہ احوال
کانوں سے لہو بہتا تھا اور سوسنی تھے گال
سر ننگے تھا کرتے کا گریباں پھٹا تھا
اور چاند سا منھ گرد یتیمی سے اٹا تھا

16
بیٹھی تھی جو ماں پاس تو چلاتی تھی رو رو
میں مرتی ہوں لوگو مرے بابا کو بلا دو
کیا جانے سدھارے ہیں کدھر سیّد خوش خو
کیوں آکے لگاتے نہیں وہ چھاتی سے مجھ کو
دیدار سے اپنے مجھے ترساتے ہیں بابا
بیٹی سے خفا ہیں جو نہیں آتے ہیں بابا

17
وہ ہوتے تو گھر کو نہ لعیں لوٹنے آتے
وہ ہوتے تو در در نہ لعیں مجھ کو پھراتے
وہ ہوتے تو کیوں خوں مرے کانوں سے بہاتے
وہ ہوتے تو کیوں ظالموں کی قید میں جاتے
کیوں کر نہ کرے نالۂ و فریاد سکینہؑ
مرنے سے ہوئی باپ کے برباد سکینہؑ

18
رو کر کبھی چلاتی تھی اس طرح وہ ناداں
اچھے مرے بابا میں تمھارے گئی قرباں
فرقت میں تمہاری میں کوئی دن کی ہوں مہماں
جلد آؤ کہ اب تن سے نکلتی ہے مری جاں
بے چین ہوں گودی میں اٹھاؤ مجھے آکر
نیند آتی ہے چھاتی پہ سلاؤ مجھے آکر

19
اس بین سے سرور کو جو روتی تھی وہ ناکام
یہ پیٹتی تھیں رانڈیں کہ پڑ جاتا تھا کہرام
منزل پر پہونچتے تھے وہ قیدی جو سر شام
جز رنج نہ ملتا تھا وہاں بھی انہیں آرام
پانی کے عوض اشکوں سے منہ دھوتے تھے قیدی
تا صبح عزیزوں کے لیے روتے تھے قیدی

20
واں بیٹھے تھے سایوں میں خیموں کے بد اختر
اور سایہ افلاک تھا یاں رانڈوں کے سر پر
سوتے تھے اُدھر فرش مصفا پہ ستمگر
یاں تکیہ کی جا سنگ تھے اور خاک کا بستر
واں تہنیت قتل امام مدنی تھی
یاں وارثوں کا ذکر تھا اور سینہ زنی تھی

21
اب یاں سے رقم کرتا ہے کیوں راقیم اخبار
نزدیک دمشق آیا جو وہ قافلہ یکبار
بولے عمر سعد سے یہ آکے خبردار
اس راہ میں ہے ایک محب شہ ابرار
قتل شہ بے کس کا جو احوال سنا ہے
شب خوں کا تری فوج یہ قصد اس نے کیا ہے

22
سنتے ہیں کہ وہ شخص بھی ہے صاحب لشکر
ہیں ساتھ بہت اس کے جوانان دلاور
ٹھراتا ہے یہ ہم قسم ایک ایک سے ہو کر
چھینو عمر و سعد سے چلکر سہ سرور
ہیں بیٹیاں زہؑرا کی گرفتار رسن میں
اعدا سے چھڑا کر انھیں پہونچاؤ وطن میں

23
گھبرا گیا سن کر عمر سعد جفا کار
ایک ایک کو ........ کے یہ سمجھایا بہ تکرار
دیکھو کہے دیتا ہوں خبردار خبردار
چوکی میں اسیروں کی تغاقل نہو زنہار
سر شہ کا نہ چھن جائے یہی خوف و خطر ہے
ہشیار رہو دن سے کہ شب خون کا ڈر ہے

24
محنت سے ہے تم لوگوں نے ان شیروں کو مارا
سرتن سے محمدؐ کے نواسے کا اتارا
عالم کے شجاعوں میں ہوا نام تمہارا
ڈر ہے کہ بنا کام بگڑ جائے نہ سارا
گر چھوٹ گئیں بیٹیاں زہرؑا و علی کی
پھر قید پہ جرات نہیں پڑنے کی کسی کی

25
ہے سیّد سجاد دو عالم کا خو زاده
ہر گز نہیں رہتے میں کو ئی اس سے زیادہ
جس کا کہ علیؑ صاحب دلدل سا ہو دادا
کانٹوں پہ ہم اس کو لیے جاتے ہیں پیادہ
آگاہ ہیں سب قتل شہنشاہ امم سے
سر بیچ کے سجاد کو لے جائیں گے ہم سے

26
کہنے لگا تب شمر کہ یہ خوف بجا ہے
۔۔۔۔۔۔۔۔۔۔۔۔ میں یہ ماجرا ہر سمت گیا ہے
آقا ہے دو عالم کا جو سر تن سے کٹا ہے
خوں جوش میں شیعوں کا ہے دل غم سے بھرا ہے
سب مانتے ہیں آل رسول دوسرا کو
مارا ہے جفا سے پسر سیر خدا کو

27
لازم ہے اسیروں کی حفاظت میں یہ تدبیر
صندوق میں تو رکھی مقفل سر شپیرؑ
سجاد کو پہنائیے دو طوق گلو گیر
اور پاؤں میں بھی چاہئے زنجیر پہ زنجیر
گو فاقوں سے ان رانڈوں کے طاقت نہیں تن میں
پر بازوئے  بازوبھی بندھے ہوئیں رسن میں

28
غیر اب کوئی عابد کے قریں آنے نہ پائے
رہگیروں کو حال اپنا یہ دکھلانے نہ پائے
چادر کوئی زینبؑ کے لئے لانے نہ پائے
ہر گز کوئی رانڈوں پہ ترس کھانے نہ پائے
کر دو یہ تقید کہ ہلے لب نہ کسی کا
چلا کے نہ لے نام حسینؑ ابن علیؑ کا

29
اس راہ میں دن بھر مترد در ہے اظلم
اک دشت میں پہونچے سر شام آ کے وہ جس دم
تا گہ انہیں اک دیر نظر آگیا محکم
اس دیر کے نزدیک ہوئی فوج فراہم
بولا عمر اس دیر میں ایذا تو سہیں گے
محفوظ مگر آفت شب خوں سے رہیں گے

30
داخل کرو یاں قافلے کو نوحہ گروں کے
رکھ دو یہیں صندوق شہیدوں کے سروں کے
کیا کر سکیں گے دوست علیؑ کے پسروں کے
شب بھر رہیں قیدی یہیں آگے نظروں کے
آئے نہ پرندہ بھی کوئی دیر کے درتک
حلقہ کیئے ہشیار رہے فوج سحر تک

31
یہ کہ کے گیا دیر کے دروازے پہ بے پیر
ہاتھوں سے ہلانے لگا دروازے کی زنجیر
کی آن کے ۔۔۔۔۔۔۔۔۔۔۔۔۔ نے یہ بام پہ تقریر
دروازے کو کیا کھولنے کی کرتے ہو تدبیر
گھیرا ہے مرے دیر کو کیوں فوج گراں سے
تم کون ہو کیا کام ہے آنے ہو کہاں سے

32
آتے ہیں پرستش کو یہاں صاحب زنار
لشکر کے اترنے کی جگہ یہ نہیں زنہار
کہنے لگا اُس سے عمر سعد جفا کار
ایسے کا یہ لشکر ہے جو ہے شام کا سردار
اک شخص نے یثرب سے خروج اُس پہ کیا تھا
حاکم نے ہمیں قتل کا حکم اس کے دیا تھا

33
اقبال سے حاکم کے ہوئی فتح لڑائی
سر لائے ہیں اور رانڈوں کی بندی بھی ہے آئی
اس راہ میں شب خوں کی خبر ہم نے ہے پائی
یاں رانڈوں کی اور ہو گی سروں کی نہ رہائی
یہ رات جو گزرے گی ہمیں امن و اماں سے
لے کر انھیں ہم صبح چلے جائیں گے یاں سے

34
دیرانی نے دروازے کو ناچار کیا وا
داخل ہوا اس میں وہ لعین ستم آرا
صندوق سر شہ کا تو ایک حجرے میں رکھا
اور گوشوں میں رانڈوں کو بٹھا کر نکل آیا
تاریکی میں منھ اشکوں سے دھونے لگیں رانڈیں
دروازہ کیا بند تو رونے لگیں رانڈیں

35
برپا ہوا خیمہ عمر سعد کا در پر
ہشیار رہا گرد جفا کار کا لشکر
بستر پہ نہ آرام تھا دیرانی کو دم بھر
جب نصف گئی رات تو کیا دیکھا وہ مضطر
جس حجرے کے اندر سر شاہ شہدا ہے
واں خود بخود ایک نور خدا جلوہ نما ہے

36
افلاک سے آتے ہیں فلک مضطر و حیراں
اور تخت پہ اک پیر ہیں با حال پریشاں
گیسو تو ہیں بکھرے ہوئے اور چاک گریباں
کہتا ہے کہ اے لال یہ نانا ترے قرباں
بولو کہ جگر کے مرے پیوند ہو بیٹا
کس حجرۂ تاریک میں تم بند ہو بیٹا

37
آؤ مری چھاتی سے لگو جلد مرے لال
ہاتھوں سے سنبھالو کہ ہے نانا کا برا حال
سینچا جسے ہے ہے مری بیٹی کے مہ و سال
اجڑا وہ چمن اور وہ کھیتی ہوئی پامال
ماتم میں ترے آہ رلایا مجھے بیٹا
تربت میں بھی اعدا نے ستایا مجھےبیٹا

38
دو شخص ہیں ہے ان کی زباں پر یہی تقریر
اک کہتا ہے بابا ترے صدقے سرے شپیرؑ
کس جرم پہ مارا تجھے اے تابع تقدیر
ایک کہتا ہے سر پیٹ کے با حالت تغییر
چھاتی سے لپٹ جاؤ کہ وابستۂ غم ہوں
تم کشتۂ شمشیر ہو میں کشتہ سم ہوں

39
اتری اُسی حجرے میں پھر اک کالی عماری
غل ہے کہ ہٹو آتی ہے زہرؑا کی سواری
چلاتی ہے اس طرح وہ باگریہ وزاری
اے لال یہ مادر تری مظلومی کے واری
چھاتی پہ تری چڑھ کے کیا ذبح شقی نے
اس دن کو تجھے پالا تھا اس کوکھ علیؑ نے

40
ہے ہے بھری یہ خوں میں تری چاند سی تصویر
ہے ہے تری پیشانی روشن پہ لگا تیر
ہے ہے ترا خورشید سا منھ اور خط شمیشر
ہے ہے تری گردن پہ چلا خنجر بے پیر
تو بعد شہادت بھی گرفتار محن ہے
سر قید ہے تن خاک پہ محتاج کفن ہے

41
صدقے ترے اے قوم جفا پیشہ کے مہماں
کسی ظلم سے تو قتل ہوا ہائے مری جاں
جب چلتا تھا گردن پہ تری خنجر برّان
میں کوکھ کو پکڑے ہوئے چلاتی تھی اُس آں
بیتابی میں گہ اٹھتی تھی گہ گرتی تھی بیٹا
پروانہ صفت گرد ترے پھرتی تھی بیٹا

42
اے میرے غریب اے میرے بیکس مرے مظلوم
اے میرے شہیداے مرے صابر مرے مغموم
اے بے وطن اے میرے ستم کش مرے معصوم
ہے ہے تجھے اعدا نے رکھا پانی سے محروم
جب عرش تلے سر ترا ہاتھوں پہ دھروں گی
اس ظلم کی اللہ سے فریاد کروں گی

43
زہرؑا نے جو یہ بین کیئے بادل غم ناک
تھرائی زمیں ہلنے لگا گنبد افلاک
ویرانی کا دل خنجر غم سے ہوا صد چاک
غش کھا کے گرا خوف کے مارے بہ سر خاک
ہوش آیا تو دیکھا نہ وہ مجمع نہ فغاں ہے
پر خوں وہی سر ہے وہی تاریک مکاں ہے

44
روتا ہوا پاس اُس سر پر خوں کے وہ آیا
اور ہاتھوں کو تسلیم بجا لا کے اُٹھایا
پہلے تو سر پاک کو آنکھوں سے لگایا
آخر کو با ادب سخن لب پہ یہ لایا
ہو تو ہوا معلوم کہ تو خاصہ رب ہے
لله بتا دے ترا کیا نام و نسب ہے

45
انساں کا پس از مرگ یہ دیکھا نہیں اعزاز
معلوم مجھے ہوتا ہے تو صاحب اعجاز
کر مجھ سے تکلم کہ یہ بندہ ہو سرافراز
یہ کون تھے جو آئے تھے مجھ پر بھی کھلے راز
حیراں ہوں قرابت تجھے ان لوگوں سے کیا ہے
توریت میں انجیل میں نام ان کا لکھا ہے
46
تو کون ہے کہ مجھ سے بیاں اپنی تور و دا
خاصان خدا کرتے ہیں تیرے لیے فریاد
اعجاز سے رو کر سر شر نے کیا ارشاد
ہر گز نہ سنی ہو گی جو مجھ پر ہوئی بیداد
آفت زدہ ہوں کشتۂ شمیشر جفا ہوں
مظلوم ہوں سیّد ہوں غریب الغربا ہوں

47
نانا تھے وہ تھامے تھے جنہیں حضرت آدم
موسیٰ تھے ادھر اور اُدھر عیسیٰ مریم
بابا تھے وہ پکڑے تھے کلیجہ جو بصد غم
وہ بھائی تھے جو میرے لیے کرتے تھے ماتم
نانی تھیں وہ ہوریں جنہیں حلقے میں لیے تھیں
اماں تھیں وہ جو چاک گرییان کیے تھیں

48
کیا نام میں ان لوگوں کا تجھ پر کروں اظہار
نانا کا مرے نام تو ہے ا حمد مختار
بابا ہے مرا شیر خدا حیدؑر کرار
بھائی حسنؑ سبز قبا سیّد ابرار
اور فاطمہؑ زہرؑا مری ماں کوکھ جلی ہے
ہے جرم چھری جس کے کلیجے پہ چلی ہے

49
میں وہ ہوں کہ لاشے پہ کوئی جس کے نہ رویا
میں وہ ہوں کہ تربت میں نہ آرام سے سویا
میں وہ ہوں کہ امت کے لیے جان کو کھویا
میں وہ ہوں کہ کشتی کو مری خوں میں ڈبویا
صابر ہوں نہ شکوہ نہ گلا کرتا ہوں اب بھی
امت کی شفاعت کی دعا کرتا ہوں اب بھی

50
میں وہ ہوں بنایا جسے اعدا نے دعا سے
میں وہ ہوں کہ بچے مرے مارے گئے پیاسے
میں وہ ہوں کہ مجروح ہوا تیغ جفا سے
میں وہ ہوں کہ کاٹا مری گردن کو قضا سے
پامال ہوا گھوڑوں سے تن جس کا میں وہ ہوں
دامان بیاباں ہے کفن جس کا میں وہ ہوں

51
ہے باپ مرا قاسم روزی دو عالم
اور تیسرا فاقہ تھا کہ جب ذبح ہوئے ہم
خیمہ مرا کعبے سے بزرگی میں نہ تھا کم
آتش سے جلا کر اُسے کیا خوش ہوے اظلم
یہ ظلم نہ ہوگا کسی کافر کے بھی گھر پر
چادر بھی نہ چھوڑی مرے ناموس کے سر پر

52
۔۔۔۔۔۔۔۔۔۔ مری معصوم سکینہؑ کو لگائی
بیمار پسر کو مرے زنجیر پنھائی
بہنیں مری دیتی تھیں محمدؐ کی دوبائی
سیدانیوں سے بھی انھیں کچھ شرم نہ آئی
جن بی ہیوں کا باپ شہنشاہ عرب ہے
سر ننگے پھرایا انھیں باوے میں غضب ہے

53
ویرانی نے جس دم یہ سُنا قصہ جاں کاہ
چلایا کہ امت نے کیا ظلم یہ کیا آہ
صدقے تیری مظلومی کے اے عاشق الله
قرباں ترے اعجاز کے اے سرور ذی جاہ
میں گرد تو پھر لوں کہ ولی ابن ولی ہو
معلوم ہوا اب کہ حسینؑ ابن علیؑ ہو

54
یاں آپ کے آنے سے رسول زمن آئے
اور فاطمہؑ آئین شہ خیبر شکن آئے
روتے ہوئے گلزار جناں سے حسنؑ آئے
ہے فخر کی جا گھر میں مرے پختن آنے
زندہ نہ ادھر آپ کا آنا ہوا آقا
مر کر مرے گھر آپ کا آنا ہوا آقا

55
ہیں آپ جہنم کے بھی جنت کے بھی مختار
بخشائیے گا مجھ کو بھی یا سیّد ابرار
فرمایا کہ کر کلمۂ توحید کا اقرار
بچنا ہے اگر نار سے تو توڑ یہ زنّار
ایماں کا پس از مرگ ثمر تجھ کو ملے گا
ضامن ہوں کہ فردوس میں گھر تجھ کو ملے گا

56
اللہ ری تاثیر کلام شہ ذی شاں
پڑھ کر کلمے کو وہ ہوا دل سے مسلماں
کیا فیض ہے مولا کا میں اس فیض کے قرباں
کافر کو پس از مرگ بھی دی دولت ایماں
رتبہ بھی دیا عزت و توقیر بھی بخشی
اسلام بھی اور خلد کی جاگیر بھی بخشی

57
ویرانی نے پھر رو کے کہا اے مرے مولا
نیزے پہ تو ہوتی ہے بہت آپ کو ایذا
سونلا گیا ہے دھوپ میں خورشید سا چہرا
لے نکلے چھپا کر سر پرنور کو بندا
منظور یہ ہے دفن کروں جا کے نجف میں
سونپوں گھر پاک کو پاکیزہ صدف میں

58
شب گزری تو مہلت نہ ذرا دیویں کے اعداد
پھر نیزے پر اس سر کو چڑھا دیویں گے اعدا
اور کوچ کا نقارہ بجا دیویں گے اعدا
اونٹوں پہ اسیروں کو بٹھا دیویں گے اعدا
کیا جانیے لیجائیں گے اب یاں سے کدھر کو
دشمن کا وہ سر جانتے ہیں آپ کے سر کو

59
ارشاد کیا رو کے سر شہ نے یہ اُس دم
ہر چند بہت دیتے ہیں ایذا ہمیں اظلم
ناموس مرے قید میں روتے ہیں بصد غم
ہر گز ابھی اُن سے نہیں ہوئیں گے جدا ہم
عابد کو قلق ہوئے گا مر جائے گی زینبؑ
میں ساتھ نہ جاؤں گا تو گھبرائے گی زینبؑ

60
بیٹی مری اک تین برس کی ہے سکینہ
جیتی وہ پہونچنے کی نہیں تابہ مدینہ
بانوئے حزیں پیٹے گی اپنا سر و سینہ
میں چھوڑوں انھیں پہ نہیں الفت کا قرینہ
رستے میں انھیں ہوں گے بہت رنج سفر کے
ساتھ ان کے میں اور ساتھ ہیں یہ سب مرے سر کے

61
کیا کیا نہ ابھی ہوں گے ستم شام میں ہم پر
لے جائیں گے جب سامنے حاکم کے مرا سر
سر ننگے کھڑے ہوئیں گے ناموس پیمبرؑ
مارے گا چھڑی ہونٹوں پہ میرے وہ ستمگر
اس ظلم و ستم پر بھی نہ باز آئے گا ظالم
دروازے پہ سر کو مرے لٹکائے گا ظالم

62
روتا تھا وہ سُن سُن کے سر شاہ کی تقریر
اتنے میں ہوئی صبح اُٹھے ظالم بے پیر
پھر نصب کیا نوک سناں پر سر شپیرؑ
رانڈوں کو لئے شام کی جانب ہوئے رہ گیر
خاموش انیس اب ہو کہ دل ٹکڑے ہے غم سے
دریا ہے رواں آنسوؤں کا دیدہ نم سے

MarsiyaeMarsiya
www.emarsiya.com