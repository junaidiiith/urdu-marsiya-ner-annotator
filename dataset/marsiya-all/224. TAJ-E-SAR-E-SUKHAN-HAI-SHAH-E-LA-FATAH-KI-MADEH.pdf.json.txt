نقوش، انیس نمبر
www.emarsiya.com
(غلطی سے میر مونس کے کلیات میں ہے)

مرثیہ 12

1
تاج سر سخن ہے شہ لافتا کی مدح
حسن رُخ کلام ہے مشکل کشا کی مدح
لفظوں کا نور ہے اسد کبریا کی مدح
خلعت ہے حرف حرف کا دست خدا کی مدح
جب تک زباں رہے صفتِ مرتضا کرے
بلبل وہ خوش نوا ہے جو گل کی ثنا کرے

2
ہے جادۂ بہشت بریں مرتضاؑ کی مدح
شمع رہ نجات ہے شیر خدا کی مدج
مفتاح باب جلد ہے خیر کشا کی مدح
کافی ہے معفرت کو شہ قل کفا کی مدح
اہل ولا ہے گر تو ثنائے ولی کرے
اعلیؑ وہی زباں ہے جو ذکر علیؑ کرے

3
حیراں ہے عقل و فہم کہوں گر تو کیا کہوں
تشبیہ مبتزل ہے جو شمس الضحا کہوں
داخل تصیر یوں میں کریں گر خدا کہوں
لیکن مجال کیا جو خدا سے جدا کہوں
توصیف ذاتِ پاک مجال بشر نہیں
وہ کیا ثنا کرے جسے اپنی خبر نہیں

4
روحی فداک اے قمر لافتا لقب
قلبی لدیک اے اسد ہاشمی نسب
قتام رزق عالمیاں بحر فیض رب
دست خدا وصی نبی سرور عرب
اسرار کون سا ہے کہ تو جانتا نہیں
غیر از خدا کوئی تجھے پہچانتا نہیں

5
تو ملک ذو الجلال کا ناظم ہے یا علیؑ
جبرئل سا ملک ترا خادم ہے یا علیؑ
میکال تیرے در کا ملازم ہے یاعلیؑ
سجدہ تری جناب میں لازم ہے یاعلیؑ
وہ بحر تو ہے جس سے کوئی آشنا نہیں
سب قدرتیں خدا کی ہیں اور پھر خدا نہیں

6
شیر خدا شجاع عرب شاه نامدار
نور مبیں چراغ ہدایت فلک وقار
فیاض خلق صاحب صمصام ذو الفقار
آدم کا فخر حضرت عیسیٰؑ کا افتخار
مولد ہوئے تو خالق اکبرؑ کا گھر ملا
کعبہ صدف بنا تو علیؑ سا گہر ملا

7
بھائی محمدؐ عربی فخر کائنات
جس کے قدم سے عالم امکاں نکو ثبات
زوجہ جناب فاطمہ زہرؑا سی خوش صفات
بیٹے وہ جن کے ہاتھ میں ہے دفتر نجات
دوزخ ہے اس کا گھر جسے ان سے ولا نہیں
رتبہ ہے کون سا جو علیؑ کو ملا نہیں

8
لیتا ہوں نام پاک علیؑ و ولی کا جب
ہونٹوں کو چاٹتی ہے زباں اور زباں کو لب
الام و درد و رنج و غم و صدمہ و تعب
اک دم میں سامنے سے ہوا ہو گئے یہ سب
دل نے خفی کہا تو زباں نے جلی کہا
عقدے ہزار کھل گئے جب یا علیؑ کہا

9
ہر درد کی دوا ہے مسمّی خدا کا نام
پڑھتا ہے ہر بشر یہی تسبیح صبح و شام
عالم میں اسم پاک علیؑ سے ہے فیض عام
شیریں زباں وہ ہے جسے اس نام سے ہے کام
کہتا ہے ذائقہ کہ نثار اس کی شان پر
سو نعمتیں بہشت کی آئیں زبان پر

10
غم کی دوا مرض کی شفا درد کا علاج
تفریح قلب و صحت ناسازي مزاج
کس با اثر دوا کو خدا نے دیا رواج
حاجت طبیب کی نہ مسیحا کی احتیاج
پیروں کا ہے عصا یہی تیغ جواں یہی
ہیکل یہی سپر ہے یہی حرز جاں یہی

11
ہے چشم حور عین میں عین علیؑ سے نور
علم وعطا و عدل و عنایت کا ہے ظہور
اس لام کی ہے جا دل اسلام میں ضرور
لیے سے یقین یہ ہے کہ ید اللہ ہیں حضور
قرآں کی جان کہیے جنہیں وہ ورق ہیں یہ
نقطے میں دو گواہ کہ ہم نام حق ہیں یہ

12
نام خدا یہ اسم ہے بے مثل و بے عدیل
کیوں کر نہ زینب عرش کرے خالق جلیل
یوشع کا حرز حضرت ذوالکفل کا کفیل
کرسی کا نور زیور بازوئے جبرئیل
قربان نام نامی شاه انام کے
ساتوں فلک ہیں زیر نگیں ایک نام کے

13
حسن قبول توبۂ آدم یہی تو ہے
آخر میں سب کے نام مقدم یہی تو ہے
فیض علوم و زینت عالم یہی تو ہے
جویا ہو کس کے اسم معظم یہی تو ہے
اس کے اثر خفی و جلی کہ کے دیکھ لو
مشکل میں یا علیؑ و ولی کہ کے دیکھ لو

14
آیا زباں پہ جب تو ملے ذایقے عجیب
گو دُور تھے پر اپنے خدا سے ہوئے قریب
ہر شخص کی دوا ہیں یہی اور یہی طبیب
انساں کے جاگ اٹھے ہیں سوتے ہوئے نصیب
رونق ہے مسجدوں کی مصلوں کی شان ہے
زینت اذاں کی ہے تو اقامت کی جان ہے

15
اک شب کو آسمان رسالت کا آفتاب
تھا اُمم مومنین کے گھر زیب فرش خواب
حاضر ملک تھے بہر نگہبانی جناب
چونکی جو خواب سے تو ہوا سخت اضطراب
بالائے فرش زینت عرش خدا نہ تھا
برج شرف میں جلوہ شمس الضحا نہ تھا

16
نکلیں جو ڈھونڈنے کو نبیؐ کے وہ ناگہاں
دیکھا کہ سقف بام پہ ہیں قبلہ زماں
عریان سر ہے دوش سے ڈھلکی ہے طیلساں
اٹھے ہوئے ہیں دست دعا سوئے آسماں
کھتے ہیں دل کا حال سمیع و علیم ہے
آنسو رواں ہیں چشم رسولؐ کریم سے

17
مضمون فقرہ ہائے دعا تھے کہ اے کریم
حادث ہیں سب جہان میں تری ذات ہے قدیم
تجھ کو قسم ہے اس کی جو کوثر کا ہے قسیم
رکھیو صراط پہ میری امت کو مستقیم
آئے جب آفتاب قیامت زوال پر
صدقہ علیؑ کا رحم کر سب ان کے حال پر

18
دیکھا یہ حال جب تو ہوا ان کو اضطراب
کہنے لگی رسول خدا سے بصد شتاب
ہیں اور بھی مقرب حق غیر بو تراب
حق کو علیؑ کا واسطہ دیتے ہیں کیوں جناب
سب میں انہیں کا نام خدا کو پسند ہے
کیا انبیا سے بھی شرف ان کا دو چند ہے

19
فرمایا مصطفیٰؐ نے کہ کر اس کا اعتقاد
ہاں قریب حق علیؑ کو رسولوں سے ہے زیاد
گر واسطہ علیؑ کا دعا میں نہ دیں عباد
درگاہ حق سے پھر کبھی حاصل نہ ہو مراد
ہمنام کبریا کے سوا کس کا نام لوں
عالی علیؑ سے کون ہے میں جس کا نام لوں

20
یعقوبؑ و عیسیؑ و خضرؑ و آدمؑ و خلیلؑ
داؤدؑ و دانیالؑ و سلیمانؑ بے عدیل
نوحؑ نجی کلیم خدا يوسفؑ جليل
غلمان و حور و فطرس و میکال و جبرئیل
مقبول حق ہے خویش پیمبرؐ کا واسطہ
یہ سب خدا کو دیتے ہیں حیدؑر کا واسطہ

21
فرماتے تھے نبیؐ کہ شجر سب قلم ہوں گر
دریا تمام بن کے سیاہی بہم ہوں گر
پتے ہر اک شجر کے ورق یک فلم ہوں گر
سب جن و انس خلق کے طرف رقم ہوں گر
دریا بھی اور قلم بھی سر اسر تمام ہوں
لیکن نہ وصف حیدؑر صفدر تمام ہوں

22
لکھا ہے یہ کہ بیٹھے تھے مسجد میں مصطفاؐ
بڑھ کر انس نے احمدؐ مرسل سے یہ کہا
اے نور حق منیب علا نائب خدا
میں شمس و زہره وقمر و فرقدین کیا
ارشاد آپ کیجے کہ دل کو سرور ہو
سینے میں روشنی ہو تو آنکھوں میں نور ہو

23
فرمایا مصطفےٰؐ نے کہ ہیں آفتاب ہم
جس کی ضیا نہ ہوگی کبھی تا بہ حشر کم
ہیں ماہتاب شیر خدا سرور امم
زہرہ ہے شانِ حسنؑ سے زہرائے با کرم
دونوں جہاں کا نور مرے نور عین ہیں
سن اے انس حسینؑ و حسنؑ فرقدین ہیں

24
یاد اس کو رکھ غروب ہو جس وقت آفتاب
امت تمام ہو متمسک بہ آفتاب
حیدؑر ہیں میرے بعد امام فلک جناب
میرا محب ہے جو ہے محب ابو تراب
روزہ قبول ہے نہ عبادت قبول ہے
اس کا عدو عدوئے خدا و رسول ہے

25
عمارؓ سے یہ کہتے تھے محبوب کردگار
عالم میں غدر ہو گا مرے بعد آشکار
امت کرے گی راہِ ضلالت کو اختیار
جبل المتیں کو ہاتھ سے چھوڑیں گے نابکار
جانا نہ تو ادھر کو جدھر کو یہ صف چلے
تو چلیو اس طرف کہ علیؑ جس طرف چلے

26
کشتی یہی ہے اور یہی اُمت کا نوح ہے
در علم کا یہی یہی باب فتوح ہے
مصحف کو دیکھ لے شرف اس کا وضوح ہے
ایماں کے تن کی جان  ہے قرآن کی روح ہے
جتنا ہے میرا علم وہ سینے میں اس کے ہے
ناجی ہے وہ بشر جو سفینے میں اس کے ہے

27
میرے لیے ہیں یوں اسد اللہ نامور
ہوتا ہے جس طرح سے تن آدمی پہ سر
جب تن جدا ہو سر سے تو بیکار ہے بشر
راس الرئیس خلق ہے یہ شاہ بحر و بر
بازو رسولؐ کا ہے تو خالق کا ہاتھ ہے
حق ہے علیؑ کے ساتھ علیؑ حق کے ساتھ ہے

28
معراج سے ہوا تھا میں جس روز بہرہ ور
ابن عم رسولؐ تھا اس روز اپنے گھر
لیکن ہر اک مقام پہ تھا نور جلوہ گر
گویا علیؑ پہنچ گئے مجھ سے بھی پیش تر
باطن میں تھے قریب تو ظاہر میں دُور تھے
میں آسماں پہ تھا وہ خدا کے حضور تھے

29
پست و بلند و بحر و بر و انجم و سحاب
افلاک و نور و ظلمت و مہتاب و آفتاب
طوبیٰ و کوثر وارم و حور و قصر و باب
کرسی و عرش لوح و قلم موقف و حجاب
کس کس جگہ ظہور خدا کے ولی کا تھا
دیکھا تو ہر مقام پہ جلوہ علی کا تھا

30
واں مجھ پہ جس مقرب حق نے کیا سلام
پوچھی خبر علیؑ کی بصد شوق و احترام
میں نے کہا کہ جپتے ہو تم بھی علیؑ کا نام
بولا ہر اک ملک کہ وہ ہم سب کے ہیں امام
تم کو نبیؐ تو ان کو وصی جانتے ہیں ہم
استاد جبرئیل کو پہچانتے ہیں ہم

31
پہنچا میں جا کے پردۂ قدرت کے پاس جب
دل کانپتا تھا خوف سے لرزاں بدن تھا سب
گردن تھی خم زمیں پہ نظر تھی بصد ادب
تنہا ادھر تھا میں تو ادھر ذات پاک رب
خاطر جو تھی خدا کو رسالت مآب کی
پردے سے صاف آئی صدا بو تراب کی

32
پہلوئے عرش میں نظر کی جو ناگہاں
دیکھا کہ تخت نور پر بیٹھا ہے اک جواں
بولا امین وحی خداوند انس و جاں
اس پر سلام کیجئے اے قبلۂ زماں
تھا اور کون سرور گردوں سریر تھے
دیکھا جو غور سے تو جناب امیر تھے

33
روح الامیںؑ سے احمد مرسلؑ نے تب کہا
کیا یاں علیؑ کا مجھ سے بھی پہلے گزر ہوا
کی عرض جبرئیل نے اے فخر انبیا
سارے ملک تھے طالب دیدار مرگھنا
روحانیوں کی عرض خدا نے قبول کی
تصویر ہے یہ عرش پہ زوج بتول کی

34
ناقے رسولؐ حق کو نظر آئے ایک بار
صندوق چوب خلد تھے دو دو ہر اک پہ بار
جاتے تھے غرب سے طرف مشرق وہ قطار
گنئے ازل سے گر تو ابد تک نہ ہوشیار
اُس کی خبر ملک کو بھی غیر از خدا نہ تھی
مثل نجوم حصر نہ تھا انتہا نہ تھی

35
جبرئیل سے یہ کہنے لگے شاہ بحر و بر
ناقے یہ کیسے آتے ہیں اور جائیں گے کدھر
بار اُن پہ کیا ہے لعل و زبر جد ہیں یا گہر
جبرئیل نے کہا کہ مجھے بھی نہیں خبر
دی حق نے جب سے روح میرے جسم زار کو
اس دن سے دیکھتا ہوں یونہی اس قطار کو

36
بولے نبیؐ یہ حال ہو کس طرح آشکار
کی عرض اس نے دیکھے یا شاہ نامدار
بٹھلا دیے فرشتوں نے ناقے بصد وقار
دیکھا رسولؐ نے تو کتابیں تھیں بے شمار
صندوق تھے جو ناقوں کے اوپر دھرے ہوئے
تھے سب میں مرتضیٰؑ کے فضائل بھرے ہوئے

37
اک دن نبیؐ نے محب مجمع احباب میں کہا
کچھ لوگ ایسے حشر میں ہوئیں گے باوفا
دے گا کریم جن کو رسولوں کا مرتبا
استادہ ہوں گے واں شہدا کی جہاں ہے جا
مقبول کبریا ہیں ازل سے سعید ہیں
حالاں کہ وہ رسول ہیں نہ وہ شہید ہیں

38
لعل و گہر سے ہوں گے مکلّل جو تاج فرق
معلوم ہو گا نور کے دریا میں سب ہیں غرق
لمعان جن کا غرب سے جائے گا تا بہ شرق
اک آن میں صراط سے گزریں گے مثل برق
پائیں گے جام بھر کے شراب طہور کے
حلّے ہر اک کے جسم میں ہوئیں گے نور کے

39
سن کر یہ دو منافقوں نے آپ سے کہا
ہم بھی ہیں اس گروہ میں اے فخر انبیا
کھا کر قسم رسول خدا نے کہا کہ لا
ان کا مقام اور تمہاری ہے اور جا
وہ لوگ بے مثال ہیں اور بے عدیل ہیں
گھر ان کے زیر عرش خدائے جلیل ہیں

40
سب نے کہا وہ کون ہیں یا شاہ کائنات
تب ہاتھ رکھ کے سر پہ علیؑ نے کہی یہ بات
یہ رکن دین حق ہے یہ ہے منہج نجات
یہ راحت ممات ہے یہ لذت حیات
یہ ذکر میں نے جن کا کیا منتخب ہیں وہ
خالق گواہ ہے کہ علیؑ کے محب ہیں وہ

41
یہ فیض یہ سخا و عطا جلّ شانہٗ
یہ جلوہ اور یہ نور و ضیا جلّ شانہٗ
یہ اقتدار و مجد و علا جلّ شانہٗ
بندے میں شان ذات خدا جلّ شانہٗ
اعلیٰ عجم سے ہے تو عرب سے بزرگ ہے
حقا کہ حق کے بعد وہ سب سے بزرگ ہے

42
مشہور ہے سخائے شہ آسماں سریر
بخشا زر اس قدر کہ غنی ہو گئے فقیر
غم خوار بیکسوں کے غریبوں کے دستگیر
کیا ذکر تھا کہ رات کو بھوکے رہیں اسیر
اوقات خدمت فقرا میں بسر ہوئی
اس ہاتھ سے دیا تو نہ اس کو خبر ہوئی

43
دریائے معجزات علیؑ بے کنار ہے
ہرشے پہ مثل حکم خدا اختیار ہے
جھکتا ہے آسمان کا بھی سر وہ وقار ہے
جو معجزہ ہے قدرت پروردگار ہے
حیران ہو عقل نوح جو ہاتھوں سے کام لیں
چاہیں تو ڈوبتی ہوئی کشتی کو تھام لیں

44
 لکھا ہے ملک چین میں تھا ایک بادشاہ
والا گہر خجستہ سیر مملکت پناه
بے حد و حصر قبضۂ قدرت میں تھی سپاہ
دربان بارگاہ تھے اقبال وعز و جاه
عادل تھا فیض بخش تھا کشور ستان تھا
گویا کہ اپنے وقت کا نوشیروان تھا

45
بخشا تھا اس کو خالق اکبرؑ نے اک پسر
گردوں وقار مہ لقا غیرت قمر
مادر کی زیست تقویت پیری پدر
آرام روح راحت جاں پارۂ جگر
دیکھے سے اُس کے غنچۂ دل باغ باغ تھا
آنکھوں کا تھا جو نور تو گھر کا چراغ تھا

46
تھا ہر بشر کو چین میں اس مہ لقا کا عشق
لیکن اسے تھا دختر شاہ خطا کا عشق
آفت ہے قہر ہے کسی لیلیٰ ادا کا عشق
بس ہو گیا جنون یہ بڑھا دلربا کا عشق
مشکل ہوئی روایت سودائی شوق کی
نزدیک تھا کہ فکر ہو زنجیر و طوق کی

47
آرام و صبر و طاقت و دین و دل و قرار
یہ سب وداع ہو گئے اس گل سے ایک بار
آمادۂ سفر ہوا آخر بحال زار
رخ اس طرف کیا کہ جدھر تھا دیار یار
باندھی کمر پدر کے رلانے کے واسطے
تیار کشتیاں ہوئیں جانے کے واسطے

48
جب باپ نے سنی خبر ہجر نوجواں
بے اختیار آنکھوں سے آنسو ہوئے رواں
ماں کا ہوا یہ حال کہ پہنچی لبوں پہ جاں
لیکن چلا نہ زور کسی کا بجز فغاں
بے تاب ہو کے روح چلی سیم بر کے ساتھ
آیا پدر بھی تالب دریا پسر کے ساتھ

49
تسلیم کر کے داخل کشتی ہوا پسر
میٹھے مصاحبان اولو العزم ہمد گر
سب پانچ کشتیاں تھیں برابر ادھر ادھر
لنگر اٹھے تو بیٹھ گیا خاک پر پدر
آنسو بھر آئے زیست سے دل سیر ہو گیا
سارا جہان آنکھوں میں اندھیر ہو گیا

50
روتا ہوا ادھر کو پھرا بادشاہ چیں
راہی ہو اخطا کی طرف کو وہ مہ جبیں
دریا غضب کا تھا نہ اتھاہ اس کی تھی کہیں
زہرے تھے آب آب یہ موجیں تھیں سہم گئیں
ماہی اُبھر نہ سکتی تھی موجوں کے زور سے
مرغابیاں تھیں چرخ میں پانی کے شور سے

51
دس بیس دن تو خوف و رجا میں کٹی وہ راہ
طوفان میں ایک روز ہوئیں کشتیاں تباہ
آساں نہیں جہاں میں کسی مہر وش کی چاہ
تاروں سمیت ڈوب گیا شاہ چیں کا ماہ
بر شخص کو طمانچۂ بحر فنا لگا
ان پانچ کشتیوں کا مطلق پتا لگا

52
اک سال پھر ملی جو نہ بیٹے کی کچھ خبر
مستغرق محیط الم ہو گیا پدر
غم سے بدن ضعیف ہوا جھک گئی کمر
پھر آئے ہر دیار میں جا جا کے نامہ بر
واقف کیا کسی نے نہ اُس گل کے حال سے
آخر کو نا اُمید ہوا اپنے لال سے

53
سب جانتے ہیں داغ غم نوجواں ہے سخت
صدمہ سے ہو گیا دل مجروح لخت لخت
شاہی لباس پھینک کے پہنا سپاه رخت
غم میں پسر کے ترک کیا اس نے تاج  و تخت
مطلب نہ فوج سے نہ سواری سے کام تھا
دن رات اس کو گریہ و زاری سے کام تھا

54
تھا اک وزیر خاص جو دانائے روزگار
اک روز اس نے عرض یہ کی پیش شہر یار
سنتا ہوں میں کہ کوئی ہے مکّے میں تاجدار
جس کو خدا نے عرش سے بھیجی ہے ذوالفقار
معجزہ نما ہے خسرو برناؤ پیر ہے
حلال مشکلات امیر و فقیر ہے

55
حق نے کیا ہے اس کو دو عالم کا بادشاہ
سب اس کے زیر حکم ہے ماہی سے تا بہ ماہ
مردوں کو زندہ کرتا ہے دم میں وہ دین پناہ
مختار مرگ و زیست ہے اللہ رے عزو جاہ
سید ہے پیشوائے جہاں ہے امام ہے
ہم نام حق ہے وہ کہ علیؑ اس کا نام ہے

56
سلماں کو اس نے شیر کے منھ سے چھڑا دیا
طوفان غم سے نوحؑ کا بیڑا بچا دیا
یعقوبؑ سے اس نے پسر کو ملا دیا
بحر خلیلؑ آگ کو گلشن بنا دیا
حق نے کیا ہے خلق کا مشکل کشا اُسے
دنیا میں جانتے ہیں نصیری خدا اُسے

57
خدمت سے اس کی ہوں گے مشرف اگر حضور
بچھڑے ہوئے پسر سے ملا دے گا وہ ضرور
یہ سن کے شاہ چین کو نہایت ہوا سرور
نام علیؑ سے آگیا آنکھوں میں اس کے نور
الفت جگر میں دل میں محبت سما گئی
اک جانِ تازه قالب بے جاں میں آگئی

58
جلدی ہوا جو عازم بطحا وہ شہریار
ساز سفر درست لگے کرنے اہل کار
زربٹ گیا خزانۂ شاہی سے بے شمار
آگے بڑھے جما کے پرے سب رسالہ دار
مجمع تھا شب سے قلعہ کے باہر سپاہ کا
اک شور تھا کہ کوچ ہے کل بادشاہ کا

59
نکلا جو پیش خیمہ شاہی بہ کر و فر
اعیان مملکت ہوئے آمادۂ سفر
فوجوں کی اک بھیٹر چلی سوئے دشت و در
یکساں ہے منعموں کو سفر ہوئے یا حضر
سلطان چیں سوار شد و رو براه ساخت
ہر جا کہ رفت خیمہ زد و بارگاه ساخت

60
وافر تھے راحلے متعدد ہر ایک شے
دس دن کی راہ ہوتی تھی اک ایک دن میں طے
تھے خضر دشت راه روان حجستہ پے
آساں تھی دوری حلب و شام و روم و رے
مکّے کے اشتیاق میں سب حق پرست تھے
شور حدی سے راہ میں اشتر بھی مست تھے

61
چندے میں پہنچا منزل مقصد پہ جب وہ ماہ
خود پوچھی آفتاب رسالت کے گھر کی راہ
دیکھی جو بارگاہ شہ آسماں پناه
دوڑا پیادہ پا سوئے دولت سرائے شاہ
صدقے ہوا مکان معلّٰی کی شان پر
سر رکھ دیا گدا کی طرح آستان پر

62
پیک نگاه جب طرف بام و در گیا
اک نور تھا کہ چشم کے شیشوں میں بھر گیا
حیرت سے چھت کو لگ گئیں آنکھیں ٹہر گیا
دل سے نگار خانۂ چینی اُتر گیا
ششدر تھا صنعت قلم ذو الجلال سے
مانی کا نقش مٹ گیا لوح خیال سے

63
قنبر سے لے کے اذن ہو ا جب وہ بار یاب
دیکھا کہ ایک برج میں ہیں ماہ و آفتاب
چہروں کی روشنی سے نظر کو نہیں تھی تاب
انجم کی انجمن ہے کہ ہے محفلِ جناب
مسند پہ تاجدار سلیماں سریر ہے
سمجھا یہ بادشاہ ہے اور وہ وزیر ہے

64
بوسے دیے زمین ادب پر بہ احترام
آداب و قاعدہ سے کیے جھک کے دو سلام
بولے جواب دے کے رسولؐ فلک مقام
مجھ سے ہے کچھ غرض تجھے یا ہے علیؑ سے کام
ہر درد لا دوا کی جہاں میں دوا یہ ہیں
مشکل کوئی ہے تجھے پہ تو مشکل کشا یہ ہیں

65
کہنے لگے علیؑ و ولی شاہ خوش صفات
دنیا میں بحر فیض ہے محبوب حق کی ذات
سلطان خلق باعث ایجاد کائنات
چاہے تو کر دیں رات کو دن اور دن کو رات
گر ہے خدا کے بعد تو رتبہ جناب کا
ذرہ ہوں میں بھی ایک اسی آفتاب کا

66
قدموں پہ سر کو رکھ کے یہ بولا وہ تاجدار
اے دشت گیر شاہ و گدا میں ترے نثار
اک مرثیہ ہے خادم تازہ کا حال زار
ہوں نوجواں کے سوگ میں نالاں و بیقرار
یوں ہے سیاہ خانۂ دنیا نگاہ میں
یعقوبؑ کا جو حال تھا یوسفؑ کی چاہ میں

67
دریا میں غرق ہو گیا فرزند خوش نہاد
ڈھونڈا کہاں کہاں یہ نہ پایا در مراد
جس کا پسر جدا ہو وہ کیا ہو جہاں میں شاد
لایا ہے یاں تلک مجھے حضرت کا اعتقاد
پیری میں نوجواں کے بچھڑنے کا داغ ہے
ے آفتاب دیں میرا گھر بے چراغ ہے

68
ہر چندا اپنے ملک کا میں بادشاہ ہوں
پراب غلام قبلۂ عالم پناہ ہوں
گمراہ آگے تھا مگر اب رو براہ ہوں
اے ناخدائے کشتی اُمت تباہ ہوں
دروازہ کریم پہ آیا ہوں دُور سے
اپنے دُرِ مراد کو لوں گا حضور سے

69
ماتم میں اس غلام کو گزرے ہیں پانچ سال
میں کیا کہوں حضور جو ہے اس کی ماں کا حال
حضرت سے عرض کی ہے یا شاہ خوشنصال
لونڈی سمجھ کے مجھ سے ملا دیجے میرا لال
مالک ہیں آپ خانۂ پروردگار کے
دے ڈالیے نواسوں پہ صدقے اتار کے

70
اس سوگوار نے جو کیے درد سے کلام
اللہ رے رحم رونے لگے سید ا نام
فرمایا مرتضیٰ سے کہ یا شاہ خاص و عام
مشکل میں رنج میں تم ہی آتے ہو سب کے کام
تم خلق کے مسیح ہو جلدی مدد کرو
اس کے جواں پسر کی جدائی میں کد کرو

71
سنتے ہی یہ سوار ہوئے شاہ ذوالفقار
چھوٹے بڑے جلو میں چلے با صد افتخار
فرمایا بند کرلیں سب آنکھوں کو ایک بار
اعجاز طیِّ ارض ہوا دم میں آشکار
یا تھی تمام فوج عرب کی زمین پر
یا سب نے پایا آپ کو دریائے چین پر

72
بولا وہ تاجدار قدم پر جھکا کے سر
مولا اسی میں غرق ہوا ہے مرا پسر
قنبر سے تب یہ کہنے لگے شاہ بحر و بر
دریا سے مچھلیوں کو بلا لے پکار کر
جو چیز زیر آب نہاں ہو عیاں کریں
ماہیت اس کے لال کی جلدی بیاں کریں

73
قنبر نے بڑھ کے دی یہ صدا مچھلیوں کو تب
اے ماہیان بحر نکل آؤ سب کی سب
کرتا ہے میر چشمۂ کوثر تمہیں طلب
دریائے رحمت صمد بحر فیض رب
نام شہ نجف جو سنا تھر تھرا گئیں
سب مچھلیاں ابھر کے کنارے پہ آگئیں

74
ہر چند مچھلیوں کی طلب تھی فقط مگر
نکلے وہ ذی حیات تھے پانی میں جس قدر
آپس میں شور کرتے تھے دریا کے جانور
چل کر کرو زیارت سلطان بحر و بر
کعبہ ہمارا خویش رسالت مآب ہے
رخ پر نگاہ کرنے میں حج کا ثواب ہے

75
موجیں بڑھیں حبابوں کے ساغر لیے ہوئے
مرغابیاں نثار کو تھیں زر لیے ہوئے
تھے گاو بحر نذر کو عنبر لیے ہوئے
دوڑی صدف ہتھیلی پہ گوہر لیے ہوئے
اونچے ہوئے پہاڑ کہ دیکھیں امام کو
دریا سے نکلا پنجہ مرجاں سلام کو

76
جوں جوں امام آتے تھے اس بحر کے قریب
الیاس و خضرؑکہتے تھے باہم زہے نصیب
تھیں بے زباں تو مچھلیوں کا حال تھا عجیب
یعنی علیؑ حبیبؐ الٰہی کا ہے حبیب
اسرار کون سا ہے جو اس پر عیاں نہیں
ہم کیا کہیں کہ منہ میں ہماری زباں نہیں

77
ان سب کی اک رئیس جو تھی ماہی کلاں
کہنے لگے یہ اُس سے شہنشاہ انس و جاں
ڈوبا ہے شاہ چین کا جو فرزند نوجواں
ماہیت اس کی مجھ سے مفصل کرو بیاں
مادر کو جستجو ہے پدر کو تلاش ہے
ہاں جلد جا کے ڈھونڈو کہاں اس کی لاش ہے

78
یہ سن کے مچھلیاں گئیں ساری میان آب
پھر آئیں جلد اور یہ علیؑ سے کیا خطاب
دریا کو چھان آئی کہ تھی دہشت جناب
اس کی تو خاک تک نہ ملی یا ابوترابؑ
اب کیا پتا ملے گا بھلا اس کے لال کا
یہ ماجرا ہے یا شہ دیں پانچ سال کا

79
اس کی تلاش میں نہ گئے ہم کہاں کہاں
باقی رہا نہیں کوئی مسکن کوئی مکاں
واں تک نہ پھر آئے ہم نہ گئے تھے کبھی جہاں
ناخن نہ ہاتھ آیا ہمیں اور نہ استخواں
مولا معاف ہو ہمیں کیا اختیار ہے۔
حضرت پہ قطرے قطرے کا حال آشکار ہے

80
بولے یہ مسکرا کے امام فلک وقار
سب حال بحر مجھ پہ تمامی ہے آشکار
ہے ایک سنگِ سُرخ تہہ آب خوشگوار
اس کے تلے ہے پارۂ انگشت گلغدار
تم آشنائے بحر ہو اور ذی شعور ہو
لاؤ اسے کہ قدرت حق کا ظہور ہو

81
سن کر پتا علیؑ سے وہ ماہی ہوئی رواں
لے آئی منہ میں پارہ انگشت نوجواں
اترا فرس سے شیر خداوند انس و جاں
آئے وہاں وہ پارہ انگشت تھا جہاں
دیکھا بغور اس کو کرم کی نگاہ سے
ڈھانپا اسے ردائے رسالت پناہ سے

82
منھ کر کے سوئے قبلہ جو کی زیر لب دُعا
آمیں کی بر و بحر سے آنے لگی صدا
ناگہ نفس کی آمد و شد سے ہلی ردا
چادر تلے عیاں ہوئے انساں کے دست وپا
ہے خواب میں کوئی یہ گماں اس جواں پہ تھا
کھولا جو منہ تو کلمہ طیب زباں پہ تھا

83
اٹھا غریواڑ گئے سب خلق کے حواس
قرباں ہوا کوئی تو پھرا کوئی آس پاس
اُٹھ کر گرا علیؑ کے قدم پر وہ حق شناس
سر پر وہی کلاہ تھی بر میں وہی لباس
غل تھا کہ دیکھو فیض شہ کائنات کا
بخشا ردا کے پردے میں خلعت حیات کا

84
سلطان چیں سے کہنے لگے شاہ بحر و بر
کیوں دیکھ تو بغور یہی ہے ترا پسر
قدموں پہ لوٹ کر یہ پکارا وہ نوحہ گر
میں تجھ پہ صدقے اور میرے مادر و پدر
تو شاہ انبیا کا وصی لا کلام ہے
مردے کو بخشے جان یہ تیرا ہی کام ہے

85
کلمہ پڑھائیے مجھے یا شاہ خاص و عام
مولا ہیں میرے آپ میں قنبر کا ہوں غلام
قربان اے سمی خدائے ذو الاحترام
نام خدا عجب تجھے حق نے دیا ہے نام
یہ معجزہ جو آنکھوں سے دیکھیں تو کیا کہیں
پھر کس طرح نہ تجھ کو نصیری خدا کہیں

86
ہنس کر کہا علیؑ نے پسر سے تو جا کے مل
ہم کو بھی تھی خوشی کہ ہوا شاد تیرا دل
یہ سن کے آیا باپ جو بیٹے کے متصل
تھا ابر ان کے گریۂ شادی سے منفعل
دونوں کے بیچ میں جو بشر تھا وہ ہٹ گیا
بیٹا پدر سے باپ پسر سے لپٹ گیا

87
جاں آگئی کہ باپ سے بچھڑا پسر ملا
دل نے کہا کہ مریم زخم جگر ملا
ملنے کی جس کی آس نہ تھی وہ قمر ملا
بحر فنا میں غرق جو تھا وہ گہر ملا
محتاج پر عنایت رب غنی ہوئی
مدت کے بعد آنکھوں میں پھر روشنی ہوئی

88
آئی بہار باغ عزل پھر خزاں ہوا
روشن پھر اس چراغ سے اجڑا مکاں ہوا
پھر جسم میں اعادۂ تاب و تواں ہوا
جو پیر ہو گیا تھا وہ دل پھر جواں ہوا
جلوہ رُخ پسر کا نظر میں سما گیا
پتلی کا نور جا کے پھر آنکھوں میں آگیا

89
کیوں عاشقان سبط رسولؐ فلک وقار
اس دن کہاں تھے شیر خدا شاہ ذوالفقار
اکبرؑ کے دل سے نوکِ سناں جب ہوئی تھی پار
اور بحر خوں میں ڈوب گیا تھا وہ گلعذار
دوڑے گئے تھے شاہ پسر کی تلاش کو
پکڑے کلیجہ ڈھونڈتے پھرتے تھے لاش کو

90
ملتا نہ تھا جولاشۃ فرزند خوش خصال
تھا بے قرار حضرت خیر النسؑا کا لال
رو کر پکارتے تھے علیؑ کو بصد ملال
اکبرؑ ہے کس کچھار میں یا شیر ذوالجلال
صدمہ سے جاں بلب ہوں ملا دو حسینؑ کو
بچھڑے ہوئے پسر سے ملا دو حسینؑ کو

91
بیٹے کے غم سے آنکھوں میں تاریک تھا جہاں
نالے تھے دمبدم کہ ہے مہرو مرا کہاں
ریتی پہ گر کے یاں کبھی تڑپے کبھی وہاں
پایا پسر کو نزع کے عالم میں ناگہاں
برچھی جگر پہ خنجر غم دل پہ چل گیا
لپٹے ادھر حسینؑ ادھر دم نکل گیا

92
آغوش میں تڑپ کے جو بے جاں ہوا پسر
میت لٹا کے رونے لگے شاہ بحر و بر
پٹکا عمامہ پیٹ کے ہاتھوں سے اپنا سر
نالے کئے کہ آگئے جنبش میں دشت و در
فرحت نہ جیتے جی ہوئی رنج و ملال سے
جب ذبح ہو گئے تو ملے اپنے لال سے

93
القصہ مل چکا جو پدر سے وہ گلعذار
کی عرض شاہ دیں سے یہ با چشم اشکبار
مولا بچھڑ گئے ہیں مرے سب رفیق و یار
تنہا وطن میں اب نہیں جانے کا جاں نثار
پھر کوئی معجزہ میرے مولا دکھائیے
زندہ کیا مجھے تو انھیں بھی جلائیے

94
تھیں پانچ کشتیاں مرے ہمراہ یا امام
ایک ایک نوجوان تھا گل اندام و لالہ فام
ماں باپ ان کے ہیں وہیں اور اقربا تمام
جا کر وطن میں منہ کیسے دکھلائے گا غلام
جو آشنا تھے پاس نہ وہ نیک خو رہے
پھر غرق بحر ہوں تو میری آبرو رہے

95
یہ درد دل پسر نے کہا جب با شک و آه
گھبرا کے باپ نے رخ حضرت پہ کی نگاہ
بولا وصی حضرت پیغمبرؐ الٰہ
اے مرحبا یہی ہے مروت کی رسم و راہ
غمگیں نہ ہو کہ عقدہ کشا حق کی ذات ہے
دست خدا کے سامنے یہ کتنی بات ہے

96
میں وہ ہوں جس کے حکم میں ہے لشکر ملک
میرا عمل جہاں میں سما سے ہے تا سمک
میرے ہے اختیار میں سب گردش فلک
مختار خشک تر ہوں کچھ اس میں نہیں ہے شک
مجھ سے تھما ہوا ہے سفینہ نجات کا
جاری ہے میرے فیض سے چشمہ حیات کا

97
ہے میرے ہاتھ دفتر عالم کا بندو بست
میں نے کیا ہے ارض و سما کو بلند و پست
میں نے بتوں کو خانہ کعبہ میں دی شکست
میں نے کیا ہے کفر پرستوں کو دیں پرست
رازق نے دی ہے خلق کی شاہی فقیر کو
میں رزق بانٹتا ہوں صغیر و کبیر کو

98
میں ہوں وصی حضرت محبوب ذو الجلال
آسان ہے تیرے سامنے ہر عقدۂ محال
مشکل کشا ہوں رد نہیں کرتا کبھی سوال
سایہ کروں تو ہر شجر خشک ہو نہال
چاہوں تو ایک قطرے سے طوفاں ابھی اٹھے
گڑ قم کہوں تو مردۂ صد سالہ جی اٹھے

99
یہ کہ کے آئے بحر کے نزدیک شاہ دیں
الٹی خدا کے دوست نے مرفق تک آستیں
لے کر ادھر سے کشتیاں اونچی ہوئی زمیں
پہنچا ادھر سے دست شہنشاہ مومنین
روشن تھی شمع نور خدا ہر حباب میں
ہرا رہا تھا پنجہ خورشید آب میں

100
نکلا جو قعر بحر سے دست شہ زماں
تھیں پانچوں انگلیوں میں وہی پانچو کشتیاں
اعجاز فخر نوحؑ نے بخشی سبھوں کو جاں
تھے زندہ و صحیح و سلامت وہ سب جواں
مدت کے بعد باغ جہاں کی ہوا لگی
کشتی ہر اک اُبھر کے کنارے پہ آلگی

101
ہمجولیوں سے اپنے ملا جب وہ خوش نہاد
بولے علیؑ کہ اب تو بر آئی تری مراد
اس نے کہا نثار عنایت پہ خانہ زاد
محبوب بھی ملے تو میرا دل ہو شاد شاد
شہر خطا کی لہر ہے سودائے عشق میں
ڈوبا ہوا ہوں میں ابھی دریائے عشق میں

102
کشتی پہ سب کو لے کے چڑھے ضیغم الٰہ
طے کی ہوا کے زور سے ان کشتیوں نے راہ
پہنچا شہ خطا کو جو فرمان پادشاه
بیٹی سے اپنی کر دیا اس نوجواں کا بیاہ
اللہ کیا اثر تھا کلام جناب میں
اہل خطا بھی آگئے راہ صواب میں

103
دولہ دلہن کو لے کے روانہ ہوا پدر
کعبہ میں آئے شیر خدا شاہ بحر و بر
دیکھا رخ علیؑ تو اُٹھے سید بشر
زیر قدم بچھا دیے رُوح الا میں نے پر
پیار آ گیا گلے سے لگایا بڑھا کے ہاتھ
آنکھوں پہ اپنے رکھ لیے دست خدا کے ہاتھ

104
آپہنچا جب زمان شہادت قریب تر
دیتے تھے اپنی مرگ کی اک ایک کو خبر
افطار کر کے صوم کو روتے تھے اس قدر
ہوتی تھی آنسووں سے محاسن تمام تر
روزوں سے رخصت شہ عالی مقام تھی
اٹھارھویں کی شام قیامت کی شام تھی

105
فارغ ہوئے فریضہ مغرب سے جب امام
زینبؑ نے آگے لا کے رکھا مجمع طعام
دو روٹیاں تھیں جو کی تو پانی کا ایک جام
تھی یہ غذائے خاص شہنشاہ خاص و عام
واقف نہ لذتوں سے جہاں کا امیر تھا
اس دن نمک تھا اور پیالے میں شیر تھا

106
بیٹی سے تب یہ کھنے لگے شاہ قلعہ گیر
دو نان خورش سے خلق میں واقف نہیں فقیر
بڑھ کر نمک اٹھانے لگی دختر امیر
فرمایا اس کو رکھ دو اٹھا لو یہ ظرف شیر
کافی نمک ہے شیر پہ رغبت نہیں مجھے
بیٹی حساب دینے کی طاقت نہیں مجھے

107
کی عرض بیٹیوں نے یہ رو کر کہ بابا جاں
روزوں سے ہو گئے ہیں بہت آپ ناتواں
چہرے کا رنگ زرد ہے مانند زعفراں
کہنے لگے یہ رو کے شہنشاہ انس و جاں
ہے خوف مرگ کیوں نہ بدن ناتوان ہو
کیوں کر وہ سیر ہو جسے بھوکوں کا دھیان ہو

108
کچھ اعتبار زیست نہیں سر پہ ہے اجل
گزرے اگر یہ شب تو خدا جانے کیا ہو کل
انساں کو چاہیے کہ نہ غافل ہو ایک پل
دل جس سے ہو قوی کوئی ایسا نہیں عمل
کیا دیکھیے مآل ہو عبد ذلیل کا
در پیش سامنا ہے خدائے جلیل کا

109
وہ شب تڑپ تڑپ کے علیؑ نے جو کی بسر
آیا غضب کا روز نمایاں ہوئی سحر
پڑھ کر دعا کسی اسد اللہ نے کمر
گھر چھوڑ کر چلے شہ والا خدا کے گھر
شپیرؑ اٹھا کے تیغ ہوئے ساتھ باپ کے
مرغابیاں لپیٹ گئیں دامن سے آپ کے

110
ہر چند انہیں ہٹاتے تھے سلطان بحر و بر
چونچوں سے چھوڑتے تھے نہ دامن وہ جانور
فرمایا بیٹیوں سے یہ میری ہیں نوحہ گر
تم ان کے دانہ پانی کی رکھیو ذرا خبر
پہلے یہ سیر ہو لیں تو کھانے کو کھائیو
ماتم میں باپ کے نہ انہیں بھول جائیو

111
یکھ کے کھولنے جو لگے در کو مرتضا
زنجیر در جگہ سے نہ ہٹتی تھی مطلقا
لکھا ہے زور فاتح خیبر نے یہ کیا
زیب کمر جو تھا وہ کمر بند کھل گیا
الٹا جو آستیں کو تو زنجیر ہٹ گئی
لیکن کمر سے شیر خدا کے لپٹ گئی

112
زنجیر کو چھڑا کے چلے شاہ بحر و بر
دیکھا کہ پیچھے پیچھے حسنؑ تھے برہنہ سر
فرمایا تم کدھر چلے اے پارۂ جگر
گھر میں نماز آج پڑھو صدقہ ہو پدر
تنہا ہیں دونوں بیٹیاں شیر الٰہ کی
جاؤ تمہیں قسم ہے رسالت پناہ کی

113
ناچار پھر کے آئے حسنؑ شاہ نیک خو
بہنوں کو صحن خانہ میں دیکھا کشادہ مو
پانی امام زادے نے مانگا پئے وضو
مسجد میں واں نمازی کا بہنے لگا لہو
آواز جبرئیل کی آئی غضب ہوا
سجدے میں حق کے قتل امیر عرب ہوا

114
مسجد سے آئے گھر میں سسکتے شہ اُمم
دو ٹکڑے تا جبین تھا سر پاک ہے ستم
اکیسویں کی شب کو غش آتے تھے دمبدم
ساقط تھی نبض پچھلے سے اکھڑا ہوا تھا دم
تڑکا تھا نور کا سفر کر گئے علیؑ
سب شیعہ ہے امام ہوئے مر گئے علیؑ

115
اجڑا رسول پاک کا گهر وامصیبتا
نظروں سے چھپ گیا وہ قمر وامصیبتا
بیکس ہوئے غریب پسر وامصیبتا
سر سے اٹھا علیؑ پدر وامصیبتا
ماتم کرو رسولؑ خدا کے وزیر کا
پیٹو سیوم ہے آج جناب امیر کا

116
خاموش بس انیس کہ وقت بکا ہے یہ
خویش رسولِؐ پاک کی بزم عزا ہے یہ
یہ مرثیہ نجف میں پڑھوں التجا ہے یہ
حقا کہ سب عطائے شہ لافتا ہے یہ
لینے ہیں دو صلے تجھے سرکار شاہ سے
اک شیر حق سے ایک رسالت پناہ سے
