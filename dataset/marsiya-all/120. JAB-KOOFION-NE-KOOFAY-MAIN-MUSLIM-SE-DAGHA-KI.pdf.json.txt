www.emarsiya.com
مرثیہ میر انیس
جلد دوم


جب کو فیوں نے کوفے میں مسلم سے دغا کی
جو عہد کیا ایک نے اس پر نہ وفا کی
کی شرم خدا سے نہ محمدؐ سے حیا کی
مظلوم یہ بے کس پر مسافر پہ جفا کی
پانی نہ دم مرگ دیا تشنہ دہن کو
کس ظلم سے ٹکڑے کیا آوارہ وطن کو

مسلمؔ سا بھی مظلوم زمانے میں نہ ہوگا
دشمن تو ہزاروں تھے وہ بے کسی تنِ تنہا
دم لیں کہیں اتنا نہ روادار کوئی تھا
کچھ امن کی صورت نظر آتی تھی نہ اصلا
اس پر بھی نہ کچھ رنج تھا اپنا نہ الم تھا
کوفےؔ کو چلے آویں نہ شبیرؑ یہ غم تھا

جانے کی کہیں راہ نہ تھی بند تھے رستے
کوفؔی چلے آتے تھے کمر ظلم پر کستے
گھیرے تھے سوار ان ستم گار کے دستے
تھے نیچے یہ اور کوٹھوں سے پتھر تھے برستے
جب دار نہ چل سکتا تھا اس شیر ژیاں پر
انگارے سے لعین پھینکتے تھے سوختہ جاں پر

زغہ ہوا اس شہ کے ہراول پہ یکا یک
تلوار سے کٹ کو گرے لب ہاے مبارک
پہلو پہ لگیں برچھیاں اور چھاتی پر ناوک
دنداں بھی شکستہ ہوئے پتھر لگے یاں تک
آلودہ تھی سب ریش مبارک جو لہو سے
چھاتی پہ ٹپکتا تھا لہو ہر سر مو سے

جب غش میں گرا خاک پہ وہ بے کس و نا چار
اعدا نے کیا مسلمؑ بے کس کو گرفتار
اس زخمی کے باز دیں رسن باندھ کے یک بار
کوٹھے پہ جدا کرنے کو سر لے گئے کفار
سو ٹکڑے محمدؐ کا ہوا دل بھی جگر بھی
مارا گیا مسلمؑ بھی ہوئے قتل پسر بھی

بیٹوں نے تو پایا بھی کفن آب رواں کا
اور باپ کو کیسا کفن اور غسل کہاں کا
کوٹھے پہ تو سرکٹ گیا اس شیر ژیاں کا
اور جاے کفن خوں نے تن پاک کو ڈھانکا
خندق کے بھی رہنے نہ دیا غار میں لاشہ
رستے میں پھرے کھینچتے بازار میں لاشہ

اعدا سے دم قتل جو کچھ کی تھی تو وصیت،
اس کو بھی بجالائے نہ وہ اہل شقاوت
سب غاصبوں نے غصب کی جو کچھ تھی بضاعت
مقروض گیا خلق سے وہ صاحب ہمت
نیزے پہ گیا شام کی جانب سر مسلمؑ
محتاج رہا گور کو بھی مسکر مسلم

مکّے سے ادھر ہو چکے تھے شاہ روانا
منظور تھا کوفے کو بہ سرعت انھیں جانا
مانع رہے، حباب پہ حضرت نے نہ مانا
تھا مدّ نظر امر جو کچھ دل میں تھا ٹھانا
یہ شوق شہادت کا تھا اس عاشق رب کو
یعقوبؑ نمط جاتے تھے یوسف کی طلب کو

ہر گام میں ہر دشت میں بھرتے تھے دمِ عشق
معشوق کی خاطر تھی گوارا ستم عشق
کہتے تھے کہ بہتر ہے بڑھے جو قدم عشق
ہے دل مرا پروانہ شمع حرم عشق
کیا صبر کروں صبر کا ہنگام نہیں ہے
بن سر کے کٹائے مجھے آرام نہیں ہے

ہر منزل و ہر دشت میں کرتے تھے یہ تقریر
پہونچا دے کہیں منزلِ مقصود پہ تقدیر
طے جلد ہو یہ راہ گوارا نہیں تا خیر
اب وصل کا معشوق کے مشتاق ہے شبیرؑ
بھائی کی جدائی کا بڑا رنج و تعب ہے
مسلمؑ سے ملاقات نہووے تو غضب ہے

بھیجا تو ہے بھائی کو پہ دل ہے مرا بے تاب
تشویش سے آتا نہیں تا صبح مجھے خواب
اس شہر میں دشمن ہیں بہت تھوڑے سے احباب
ہے بحر شجاعت کا وہ اک گوہر نایاب
ہٹنے کا نہیں کیسا ہی گر پیچ پڑے گا
کوفے میں اکیلا وہ ہزاروں سے لڑے گا

بھیجا تھا جو پہلے تو گیا تھا وہ بہ صد یاس
جا کر کئی منزل سے پھر آیا تھا مرے پاس
پھر بھیجا تھا میں نے تو وہ تھا جینے سے بے آس
پچھتاتا ہوں اب اور بھی ہے گا مجھے وسواس
مسلم نہ ملے ایسی نہ کچھ بات ہوئی ہو
وہ آخری ہم سے نہ ملاقات ہوئی ہو

جاتا تھا اسی سوچ میں دو عاشقِ باری
جس دم کبھی سایے میں ٹھہرتی تھی سواری
پردے کو اٹھا مسلمؑ مظلوم کی پیاری
حضرت سے یہ کہتی تھی چچا جان میں واری
کب چاند سی صورت ہمیں دکھلائیں گے بابا
کوفے سے ہمیں لینے کو کب آئیں گے بابا

بابا کی ملاقات کو اب دل ہے تڑپتا
کٹتی بھی نہیں راہ کسی طرح کروں کیا
گھبراتی ہوں کچھ بس نہیں اور سے یہ تمنا
اک دم میں پہونچ جاؤں جو دو دن کا ہو رستا
مشتاق ہے دل چشم بھی دیدار طلب ہے
قسمت میں ملاقات خدا جانیے کب ہے

گذرے ہیں کئی دن کہ ہیں بابا تو سفر میں
مدت ہوئی سوئی نہیں آغوش پدر میں
سوزش ہے تپ ہجر کی منھے سے جگر میں
راحت نہ سفر میں ہے نہ آرام تھا گھر میں
میں کیا کہوں جو درد و غم و رنج ہے جی کو
بابا سے جدائی نہ ہو دنیا میں کسی کو

فرماتے تھے تب شاہ کہ اے باپ کی شیدا
گھبراتی ہے کیوں جلد ملے گا ترا بابا
میرا بھی یہی حال ہے جو حال ہے تیرا
بھائی کی ملاقات کو میں بھی ہوں تڑپتا
میں ساتھ ہوں بابا کے بھی ملنے کا یقیں ہے
صغراؑ کو تو دیکھو کہ کوئی پاس نہیں ہے

تم باپ کے اور بھائیوں کے غم سے ہو مضطر
دو بھائی تو ہمراہ ہیں اور ساتھ ہے مادر
اس پاس تو ماں ہے نہ پدر ہے نہ برادر
اس غم میں شفا ہووے گی بیمار کو کیونکر
اس کے تو سبھی چاہنے والے ہیں سفر میں
کیا حال ہوا ہوئے گا اُجڑے ہوئے گھر میں

حضرت نے جو کی دختر مسلمؑ سے یہ تقریر
صغراؑ کے لئے رونے لگیں بانوؐے دل گیر
چلائی سکینہ ترے صدقے مری ہمشیر
اب دیکھیے کب تجھ سے ملاوے ہمیں تقدیر
زینبؑ نے کہا رو کے میں قرباں مری صغراؑ
بچی ترا اللہ نگہباں مری صغراؑ

رونے کی صدا محملوں سے آئی جو یک بار
راہی ہوے روتے ہوئے واں سے شہ ابرار
جلتی تھی زمیں دھوپ سے یوں تھی جو شرر بار
سایہ کئے تھا فرق مبارک پہ علمدار
لب خشک تھے گرمی سے ہر اک غنچہ دہن کے
مرجھا گئے تھے پھول محمدؐ کے چمن کے

ہر دشت حرارت کے سبب تھا کرۂ نار
بے برگ تھیں سب ڈالیاں اور جلتے تھے اشجار
ہر کوہ تھا جوں آہن حداد شرر بار
تھی گرم زمیں پاؤں اٹھا لیتے تھے رہوار
جو سوتا تھا آغوش بتولؑ عذرا میں
چپکا وہ چلا جاتا تھا اس گرم ہوا میں

مسکن سے پرندا اپنے نکلتے تھے نہ باہر
سایہ کے لئے بیٹھے تھے پتوں میں وہ چھپ کر
اٹھتے تھے چرندے بھی ترائی سے نہ دم بھر
تا شام پڑے رہتے تھے سب جھیلوں کے اندر
تھے شاہ سفر میں ستم قوم شقی سے
ان روزوں میں چھڑوا دیا گھر آل نبیؐ سے

اطفال کی گرمی کے سبب بجھتی نہ تھی پیاس
مر جائے تڑپ کر نہ کوئی تھا یہی وسواس
جو مانگتا تھا پانی پلا دیتے تھے عباسؑ
کچھ سوچ کے تب روتے تھے شبیرؑ بصد یاس
جو پوچھتا فرماتے یہ رونے کا سبب کیا
پانی نہ میسر ہو کئی دن یہ غضب ہے

اکبرؑ نے کہا پانی نہ ملنے کا سبب کیا
واں اتریں گے یا شاہ جہاں ہووے گا دریا
شہ نے کہا اتروں گا تو دریا ہی پہ بیٹا
پر خیمہ اٹھا دیں گے مرا نہر سے اعدا
آرام کہیں اے مرے جانی نہ ملے گا
چوبیس پہر بچوں کو پانی نہ ملے گا

یہ کہہ کے چلے داں سے جو روتے شہ والا
وارد ہوا اک دشت میں وہ دلبر زہرا
برپا کیے واں خیمۂ اردوئے معلی
دن ڈھل گیا جب اور لگا پھیلنے سایا
شہ نے کہا اب دیکھیے صحرا کو بھی چل کر
بیٹھے سردہ کرسی پہ خیمہ سے نکل کر

یک بار پس پشت لگائے ہوئے ہتھیار
صف باندھ کے استادہ ہوئے شاہ کے انصار
دہنی طرف اکبرؑ خلف سيد ابرار
تھے بائیں طرت قاسمؑ و عباسؑ علمدار
اور پہلوؤں میں زینب و مسلم کے پسر تھے
دو مہر ادھر کو تھے تو دو ماہ ادھر تھے

تھا حسن رخ شاہ سے سب دشت منور
انصار تھے یوں گرد ہوں جوں ماہ کے اختر
عبد حبشی دو تھے مگس راں عقب سر
اک رشک بلال اور تھا اک غیرت قنبر
عمامے سروں پر تھے نمازی وہ جواں تھے
پیشانیوں پر سجدۂ خالق کے نشاں تھے

اس روز تھے مغمور بہت حضرت شبیرؑ
خاموش تھے خویش در فقا صورت تصویر
ہر سونگراں تھے مگر افسردہ و دل گیر
تھا دھیان خبر پوچھوں جو آئے کوئی رہ گیر
رخساروں یہ آنکھوں سے کبھی اشک واں تھے
لب پر کبھی دنیا کی خدمت کے بیاں تھے

قاصد کوئی نامہ تھا جو مسلم کا نہ لایا
تشویش میں تھا حیدرؑ کرار کا جایا
ناگاہ اُسے اک مرد مسافر نظر آیا
بھجوا کے کسی کو اسے حضرت نے بلایا
تسلیم کی اس شخص نے جھک کر شہِ دیں کو
نعلین مبارک پہ لگا ملنے جبیں کو

لے ہاتھ میں ہاتھ اس کا اٹھے سید والا
لے جا کے کنارے اسے اس طرح سے پوچھا
اے شخص تو آتا ہے کدہر سے مجھے بتلا
وہ کہنے لگا کوفے سے میں آتا ہوں شاہا
شبہ نے کہا کوفے کا مسافر تو اگر ہے
مسلم مرے بھائی کی بھی کچھ تجھ کو خبر ہے؟

صحت سے تو ہیں ساتھ جو دو بیٹے ہیں اس کے
کڑہتے تو نہیں پہلے پہل ماں سے ہیں چھوٹے
کیا کرتے تھے تو نے انھیں دیکھا ہو تو کہہ دے
ماں روتی ہے ان کے لئے بھائی ہیں تڑپتے
اس گرمی میں کیا کام تھا بچوں کا سفر میں
بابا سے ملے تھے نہ رہے اس لئے گھر میں

کم سن تھے بہت ان کی طرف سے ہے یہ دھڑکا
آگاہ نہیں رنج سفر سے ابھی اصلا
تھا یاد، وطن میں بھی انہیں گھر کا نہ رستا
اس عمر میں صحرا کوئی دیکھا تھا نہ دریا
ان منزلوں میں پھول سے کھلا گئے ہوں گے
رخ تابش خورشید سے سونلا گئے ہوں گے

سنتا ہوں بہت لوگوں نے کی ان کے بعیت
بے دینوں کو بارے ہوئی کچھ دین پہ رغبت
خط میں مجھے لکھا تھا کہ جلد آئیے حضرت
کیا حاکم کوفہؔ بھی ہے مصروف اطاعت
دھڑکا ہے اسی کا کہ وہ ایسا نہو پھر جائے
تنہا مرا بھائی کہیں اعدا میں نہ گھر جائے

سن ہو گیا حضرت سے یہ کہہ کر وہ مسافر
کیا کہتا کہ مسلمؑ کے وہ تھا حال سے باہر
چہرے سے جو اس شخص کے حیرت ہوئی ظاہر
کہنے لئے گھبرا کے شہ صابر و شاکر
اے شخص بتا رنگ ترا کس لئے فق ہے
جو گذری ہو کہہ دے کہ مرے دل کو قلق ہے

رورو کے وہ کہنے لگا کس منھ سے کہوں آہ
مسلمؑ کا بھی سرکٹ گیا ہانی کا بھی یا شاہ
اور پاؤں میں لاشوں کے رسن باندھ کے بدخواہ
بازاروں میں کھنچے لئے پھرتے ہیں سر راہ
دونوں سروں کی شام میں جانے کی خبر ہے
لاشوں کو سردار چڑھانے کی خبر ہے

مارا گیا ہے جرم و خطا آپ کا بھائی
تربت بھی مسافر کی کسی نے نہ بنائی
مرنے سے بھی پہلے ہوئی بیٹوں سے جدائی
بچوں کو غریب الوطنی میں اجل آئی
دریا پہ انہیں مار کے جب آیا تھا حارثؔ
دربار میں دو چھوٹے سے سر لایا تھا حارث

لایا تھا جو دریا پہ وہ پکڑے ہوئے گیسو
سنتا تھا بہت منتیں کرتے تھے وہ گل رو
تھے ایک ہی رسّی میں بندھے دونوں کے بازو
کہتے تھے ہمیں بیچ لے، پر قتل نہ کر تو
رخ میں نے بھی دیکھے تھے عجب غنچہ وہاں تھے
رخساروں پر دونوں کے طمانچوں کے نشاں تھے

جب شہ نے سنی یہ خبر مسلم بے پر
رِقت کا ہوا جوش لگے کانپنے تھر تھر
سینے میں تڑپنے لگا دل مثل کبوتر
منھ کرکے سوئے کوفہ کہا ہائے برادر
بلوا کے مدینہ سے ہمیں مرگئے مسلم
ہم کوفے ایک آئے تو سفر کر گئے مسلمؑ

پھر کوٹ کے چھاتی یہ کہا شاہ نے رورو
بھائی چھٹے دنیا کے غم و رنج سے تم تو
ہم بھی وہیں آتے ہیں تم سے کوئی دم کو
آماده مرگ اپنے برادر کو بھی سمجھو
اب خونِ جگر کب تلک اس غم میں پیوں گا
میرے لئے مارے گئے میں بھی نہ جیوں گا

میرے لئے گھر چھوڑ کے تم آئے وطن سے
میری ہی طرفداری میں سرکٹ گیا تن سے
تیغوں کے لگے زخم بندھے بازو رسن سے
میرے لئے محروم رہے گو رو کفن سے
شرمندہ ہوں کیا بھائی پہ احساں کیے بھائی
جاں اپنی بھی دی بیٹے بھی قرباں کیے بھائی

رو رو کے پھر اس شخص سے کہنے لگے سرور
کیجو یہ خبر تو ابھی ظاہر نہ کسی پر
اس واسطے کہتا ہوں کہ یہ واقعہ سن کر
ہووے نہ پریشان مری جمعیت لشکر
ہے دختر مسلمؑ بھی گرفتار، الم میں
مر جائے گی وہ پیٹ کے سر باپ کے غم میں

دو بیٹے بھی زوجہ بھی ہے اس کی مرے ہمراہ
مسلمؑ نہیں مارا گیا میں مرگیا واللہ
دل پر مرے اک غم کا فلک ٹوٹ پڑا آہ
کیا ہوگا وہ جب ہووے گی اس حال سے آگاہ
شرم آتی ہے سمجھانے کا یارا مجھے کب ہے
عورت کے لئے رنج ر نڈاپے کا غضب ہے

فرما کے یہ آنکھوں سے بہت اشک بہائے
رخصت وہ ہوا آپ پھرے سر کو جھکائے
بیٹھے تھے جہاں پھر وہیں تشریف جو لائے
ترریش مبارک ہوئی یہ اشک بہائے
رکھ لیتے تھے رومال کبھی دیدۂ نم پر
روتے تھے کبھی سر کو جھکا زانوئے غم پر

تھے خویش و برادر سبھی گردشہ مظلوم
لیکن سبب گر یہ نہ کچھ ہوتا تھا معلوم
عباسؑ کو تشویش تھی اکبرؑ بھی تھے مغموم
اس سوچ میں تھے زینب دل گیر کے معصوم
کیا وجہ ہے جو اشکوں سے منھ دھوتے ہیں ماموں
چل کو کہیں اماں سے کہ کیوں روتے ہیں ماموں

قاسم کا عجب حال تھا جب روتے تھے سرورؑ
بے تاب تھا دل رنگ تھا رخ کا متغیر
تھے مضطر و حیراں پسر مسلم بے پر
آہستہ یہ کہتا تھا برادر سے برادر
یار انہیں جو پوچھیں کہ حضرت نے سنا کیا
کیا جانیے کوفہ کے سافر نے کہا کیا

جس وقت سے کرفے کے وہ کچھ کہہ گیا اخبار
اس وقت سے غمگیں میں نہایت شہ ابرار
دھڑ کا ہے کہ خلقت نہیں کوفے کی وفادار
بابا سے کہیں پھر نہ گئے ہوویں جفا کار
یہ کہتے تھے اور جوش تھا سینے میں بکا کا
منھ تکتے تھے آنسو بھری آنکھوں سے چچا کا

حیدر کے نواسے تھے زمیں عاشق سرور
روتے ہوئے خیمہ میں گئے بادلِ مضطر
زینب نے کہا خیر تو ہے صدقے یں تم پر
کیوں روتے ہو جلدی کہو مر جائے گی مادر
یاد آتا ہے گھر تنگ ہو یار نج سفر سے
یا اس لئے روتے ہو کہ چھوٹے ہو پدر سے

رو رو کے یہ کہنے لگے زینبؑ کے وہ پیارے
دم ماریں نہ واللہ جو ہم پر چلیں آرے
کچھ آج عجب صدمہ ہے ماموں پہ ہمارے
وہ روتے ہیں خویش و رفقا غم میں ہیں سارے
کیا جانیے کیا غم ہے دل و جان نبیؐ کو
پوچھے کوئی بڑھ کر یہ نہیں تاب کسی کو

یہ سنتے ہی گھبرا گئیں سب بیبیاں یک بار
بانو نے کہا رو تے ہیں لوگو شہ ابرار
ہو خیر کہ تھی فاطمہ صغرا مری بیمار
 کہتی تھی کھڑی زوجۂ مسلم بہ دل زار
وارث مرا دو بیٹے لیے ساتھ گیا ہے
کوفے کے مسافر کا نگہبان خدا ہے

اس وقت عجب خیمہ میں برپاتھی قیامت
منھ سب کے تھے فق تکتی تھی ایک ایک کی صورت
زنہار نه زینب کو رہی صبر کی طاقت
ڈیوڑھی پہ گئی مضطر و بے تاب نہایت
چلا کے کہا مجکو نہ تڑپائیے بھائی
باہر میں نکلتی ہوں نہیں آئیے بھائی

آواز جو زنیبؑ کی سنی شاہ نے یک بار
با دیدۂ تر خیمہ میں آئے شہ ابرار
زینبؑ نے کہا اے اسد اللہ کے دلدار
صدقے گئی کچھ رونے کا باعث کر و اظہار
غم دیدہ تو ہے اور بھی غم کھائے گی زینبؑ
واللہ چھپاؤ گے تو مر جائے گی زینبؑ

حضرت نے کہا کان میں زینب کے یہ روکر
کس طرح نہ روؤں کہ ستم ہو گیا مجھ پر
میرے لئے مارا گیا مسلم ما برادر
بے کس کو ہوا گور و کفن بھی نہ میسر
اک کوفی کے ہاتھ آگئے فرزند بھی اس کے
پردیس میں مارے گئے دل بند بھی اُس کے

بیٹھی ہے کہاں دختر مسلم کو تو لاؤ
جلدی اسے لاکر مری چھاتی سے لگاؤ
رو کر کہا کلثومؑ سے زینبؑ نے کہ جاؤ
کبراؔ و سکینہؑ کی مصاحب کو بلاؤ
دیکھو کہیں یاں ہوگی کہ واں ہوگی سکینہؑ
وہ بھی وہیں ہووے گی جہاں ہو گی سکینہؑ

یہ سنتے ہی کلثومؑ بلانے کو چلی تھی
جو سامنے کبراؔ و سکینہؑ نظر آئی
تھی ساتھ ہی ان دونوں کے مسلم کی بھی بیٹی
حضرت کے قریب آ کے بدستور وہ بیٹھی
یوں پیار تو کرتے تھے لپٹٰتی تھی جب آکر
اس روز بہت پیار کیا چھاتی لگا کر

حضرت نے پھر آہستہ یہ فرمایا بہن سے
لے آؤ وہ دو یں نے جو رکھوائے ہیں بندے
زینبؑ انھیں لے آئی جو شپیر کے آگے
حضرت نے وہ کانوں میں بھتیجی کے پنھائے
آنکھوں کو کبھی ملتے تھے رخسار سے اس کے
منھ پرکبھی رکھ دیتے تھے منھ پیار سے اس کے

کیں اور بھی چیزیں کئی منگوا کے عنایت
اور سر پہ بھی ہاتھ اس کے پھرایا بہ صد الفت
شک دل میں پڑا لڑکی کے دیکھی جو یہ شفقت
کہنے لگی کچھ سوچ کے اور تمام کے رقت
اس لطیف فراداں کا سبب کیا ہے چچا جان
الطاف بھتیجی پہ یہ کیسا ہے چچا جان
انداز وہی آج مجھے ہے نظر آتا
جس طرح یتیموں پہ کوئی رحم ہے کھاتا
اس پیار پہ دل ہے مرا مکڑے ہوا جاتا
کچھ تو ہے کہ دل سینے میں تسکیں نہیں پاتا
کوفے سے بڑی دور سفر کر گئے بابا
کیوں آپ نہیں کہتے ہیں کیا مر گئے بابا

یہ کہہ کے وہ پیٹی تو کہا شاہ نے رو رو
بابا کی جگہ اپنے تم اب مجھے کو ہی سمجھو
ماں ہے تری اب میری بہن زینبؑ خوشخو
کبراؔ و سکینہؑ سے زیادہ ہے تو مجھ کو
غم بے پدری کا تجھے معلوم نہ ہو گا
سب ہوگا پر اک مسلم مظلوم نہ ہوگا

یہ سنتے ہی سر پیٹ کے چلائی وہ دختر
ہے ہے مرے بابا میں تمہیں پاؤں گی کیوں کر
میں جیتی رہی آپ گئے جانب کوثر
کس بے کسی سے قتل ہوئے صدقے میں تم پر
مہمان پہ کچھ رحم بھی کھایا نہ کسی نے
تلواریں چلیں تم پہ بچایا نہ کسی نے

بیٹی کی سنی زوجۂ مسلمؔٔ نے جو زاری
سر پر سے ردا گر پڑی گھبرا کے پکاری
کیا آئی خبر کیا ہوا کیوں روتی ہو پیاری؟
بیٹی نے کہا ٹوٹ گئی آس ہماری
اب کیا کہوں تقدیر مری سوگئی اماں
پردیس میں بن باپ کے میں ہوگئی اماں

تم رانڈ ہوئیں ناک سے اب نتھ کو بڑھاؤ
اب روؤں گلے مل کے میں تم سے ادھر آؤ
اب ماتمی صف پیٹنے رونے کی بچھاؤ
بالوں کو پریشان کرو خاک اُڑاؤ
تم آٹھ پہر رہتی تھیں مشتاق خبر کی
آئی ہے سنانی مرے مظلوم پدر کی

پیغام رنڈاپے کا سنا بیٹی سے جس دم
منھ پیٹ کے ہاتھوں سے پکاری وہ بصد غم
ہے ہے مرے والی مرے صاحب میرے ہمدم
لاشے پہ وہاں کس نے کیا ہووے گا ماتم
میں جیتی ہوں صدمہ ہے مری جان حزیں پر
کس بے کسی سے لاش پڑی ہوگی زمیں پر

بے دردوں میں زخموں کو سیا ہووے گیا کس نے
سر نزع میں زانو پہ لیا ہووے گا کس نے
بے کس تھے کفن تم کو دیا ہووے گا کس نے
تربت میں تہیں دفن کیا ہووے گا کس نے
پردیس میں فرزند کہاں چھٹ گئے ہوں گے
نرغے میں مرے بچوں کے دم گھٹ گئے ہو گئے

اتنے میں صدا حضرت زہرا کی یہ آئی
اے زوجۂ مسلم الم و غم کی ستائی
تو رانڈ ہوئی آج محمدؐ کی دہائی
وارث کی سنانی تجھے قسمت نے سنائی
تھرا رہی قبر نبیؐ تیری فغاں سے
پُرسا تجھے دینے کویں آئی ہوں جناں سے

وارث جو ترا لال پر میرے ہوا قرباں
اے رانڈ بہو مجھ پہ ترا ا ب ہوا احساں
تنہائی کا تو مسلم بے کس کی نہ کر دھیاں
میں پاس تھی جس دم وہ ہوا خون میں غلطاں
آگے مرے کوفے میں ترا راج لٹا ہے
وارث کا ترے سر مرے زانو پہ کٹا ہے

لاش اس کی لعین کھینچے لئے جاتے تھے جب آہ
سرننگے پڑی پھرتی تھی میں لاش کے ہمراہ
کرتے تھے رسولؐ عربی نعرۂ جاں کا ہ
لائے تھے کفن خلدِ بریں سے اسداللہ
کنفا کے علیؑ قبریں لاش اس کی دھریں گے
محبوبؐ خدا آپ اسے دفن کریں گے

زہراؑ کا بیاں سن کے یہ برپا ہوا محشر
تڑپے پسر مسلمؑ مظلوم زمیں پر
چھاتی سے لگا کے انہیں کہنے لگے سرور
اب صبر کرے تم کو عطا خالق اکبر
جو ہونا تھا سو ہو چکا اس کشتۂ غمز پر
اب باقی رہا ہے وہ جو کچھ ہونا ہے ہم پر

اب تم کو یہ بہتر ہے کہ پھر جاؤ وطن کو
مادر کو بھی ہمراہ لو اور چھوٹی بہن کو
ماتم میں گوارا نہ کرو رنج و محن کو
وہ کہنے لگے سن کے یہ حضرت کے سخن کو
اب جنگ سے منھ موڑ کے جائیں گے نہیں ہم
حضرت کے قدم چھوڑ کے جائیں گے نہیں ہم

جن کوفیوں نے مارا ہے بابا کو ہمارے
ہم بھی نہ رہیں گے انہیں بے جان سے مارے
جو ظلم و ستم سہہ کے وہ جنت کو سد ہارے
سرتن سے کوئی یوں ہی ہمار ابھی اُتارے
وہ دن تو ہو سنیے گا کہ کیا کر گئے ہم بھی
مارا انھیں للکار کے یا مر گئے ہم بھی

یہ کہتے تھے اور لوٹتے تھے دونوں زمین پر
رو رو کے ا نہیں تھامتی تھی شاہ کی خواہر
مل کر کف افسوس یہ فرماتے تھے سرور
کیا داغ برادر کو دیا ہائے برادر
سو یا نہ کوئی مسلم مظلوم کے غم میں
تا صبح رہی سینہ زنی اہل حرم میں

کوفے کو نماز سحری پڑھ کے چلے شاہ
روتے ہوئے سب قافلے والے ہوئے ہمراہ
اک دشت خطرناک میں جا پہونچے جو ناگاہ
گھوڑا نہ بڑھا آگے تو بولے شہ ذی جاو
کس غم نے کیا خائف و ترساں تجھے گھوڑے
پیاری ہے مری جان سے کیا جاں تجھے گھوڑے

منھ پھیر کے گھوڑے نے کہا عرض کروں کیا
تھراتا ہوں ہرگز قدم آگے نہیں بڑہتا
کیا جانے زمیں کیسی ہے کیسا ہے یہ صحرا
پوچھے تو کسی سے کوئی کیا نام ہے اس کا
پوچھا تو کوئی بولا یہی دشت جفا ہے
نام اس کا ہے اک ماریہؔ اک کربؔ و بلا ہے

یہ سن کے اتر گھوڑے سے حضرت نے پکارا
صد شکر کہ تقدیر نے منزل پہ اُتارا
اب آگے ہے اک دشت سے کب جانے کا یارا
مسکن ہے یہی اور یہی مدفن ہے ہمارا
سادات کے یہ خون کے بہنے کی جگہ ہے
تا حشر ہمارے یہی رہنے کی جگہ ہے

ارمان اسی دشت میں تھا آنے کا ہم کو
استادہ کرو خیمہ اُترواؤ حرم کو
نزدیک ہیں سمجھو نہ بعید اہل ستم کو
گھیریں گے ہمیں آن کے اعدا کوئی دم کو
جیتوں کو ہے آپس کی ملاقات غنیمت
فرصت جو ملے ان سے تو ہے رات غنیمت

فراّشوں نے یہ سنتے ہی خیمے کیے استاد
اور محملوں سے اُترے حرم بادلِ ناشاد
تھے گرمی کے دن پیاس کی ہونے لگی فریاد
گھبرا کے رفیقوں سے کیا شاہ نے ارشاد
دیکھو تو بہت دور ہے دریا کہ قریں ہے
بچے مرے سب پیاسے ہیں اور پانی نہیں ہے

کی عرض رفیقوں نے کہ اے سرورِ والا!
ہم بیچ میں ہیں گرد میں ہے لشکر اعدا
دریا تو ہے پر فوج کی کثرت ہے یہ اس جا
مطلق نظر آتا نہیں دریا کا کنارا
خالی ہی لیے مشکوں کو دریا سے پھر آئے
پینے کو بھی پانی نہ ملا پیاسے پھر آئے

یہ سن کے گئے خیمہ میں شہ سر کو جھکائے
دیکھا جو سکینہؑ کی طرف آنسو بھر آئے
زینب نے کہا شہ سے بہن صدقے یہ جائے
اس دم کے بھینا تری مظلومی دکھائے
کسن دکھ میں تو اے وارثِ اولاد علیؑ ہے
نانا ہے نہ بابا ہے نہ ماں کوکھ جلی ہے

شہ نے کہا مرضی خدا یوں ہی ہے خواہر
تم دیکھو گی کٹ جائے گا کل تن سے مرا سر
لشکر نہ مرا ہوگا نہ میں صاحب لشکر
سب جائیں گے جنت کو مرے خویش و برادر
کل آسکوں گا کا ہے کو خنجر کے تلے سے
آج اور لگالوں میں سکینہؑ کو گلے سے

تا صبح رہی بھائی بہن سے یہی تقریر
میداں میں صف آرا ہوا واں لشکر بے پیر
مقتل کو چلے بہر وغا حضرت شبیرؑ
روتی رہیں سب بیبیاں با حالت تغیر
جاتے ہی لڑائی ہوئی شمشیر زنوں سے
سرکٹ کے گرے شہ کے رفیقوں کے تنوں سے

پھر رن میں گئے مسلم مظلوم کے جائے
یاں تک وہ لڑے لاشوں پہ لاشے ہی گرائے
جوہر انہیں شمشیر شجاعت کے دکھائے
مارے گئے دو جیتے نہ پھر خیمہ میں آئے
باقی بھی رضا لے لے کے جانے لگے رن میں
سب تا بہ دم ظُہر ٹھکانے لگے رن میں

جب کٹ گیا سب سید مظلوم کا لشکر
اور رہ گیا تنہا خلفِ ساقی کوثر
کہتا تھا لعینوں سے کہ اے قوم ستمگر
اب میں ہوں جیا خیمۂ ناموس پیمبرؐ
منظور اگر یہ ہے کہ جاؤں نہ وطن کو
تو اور کہیں جانے دو مجھ تشنہ دہن کو 

کتنا انہیں سمجھایا یہ اعدا نے نہ مانا
سمجھے وہ گناہ پیاسے کو پانی کا پلانا
تیروں سے تن اس فاطمہؑ کے لال کا چھانا
یہ جان پیمبرؐ ہے لعینوں نے نہ جانا
پرخوں کیا عمامۂ فرزند علیؑ کو
ٹکڑے کیا تلواروں سے طبوس نبیؐ کو

نیزوں سے اُسے خاک پر گھوڑے سے گرایا
چھاتی پہ چڑھا شمر تڑپنے نہ وہ پایا
آئینہ خنجر جو چمکتا نظر آیا
زنیبؑ نے نکل نیمہ سے یہ شور مچایا
سینے سے اُتر اِس کے یہ کیا کرتا ہے ظالم
فریاد سے زہرا کی نہیں ڈرتا ہے ظالم

ہے ہے یہ گلا بوسہ کی مصطفوی ہے
بے جاں نہ کر اس کو یہ دل و جان نبیؐ ہے
یہ زخمی جو چھاتی ترے زانو سے دبی ہے
واللہ یہ چھاتی سے محمدؐ کی لگی ہے
محبوب خدا جس کے لئے اونٹ بنا ہے
تو سینے پہ اس شاہ دو عالم کے چڑھا ہے

رو رو کے یہ چلاتی تھی زینبؑ تو کھلے سر
اور حلق پہ شبیرؑ کے واں چلتا تھا خنجر
جس وقت جدا ہو گیا تن سے سر انور
یہ پیٹی کہ غش ہو کے گری زینبِؑ مضطر
جس دم یہ ہوا ظلم انیسؔ اس شہِ دیں پر
حیرت ہے کہ کیوں گر نہ پڑا عرش زمیں پر


سلام

کچھے اور جز سخن نہیں اہلِ سخن کے پاس
مجرائی کیا زباں کے سوا ہے دہن کے پاس
مجرائی گھر ملے گا امام زمن کے پاس
ہوتا ہے آشیانۂ بلبل چمن کے پاس
کس کو فشار قبر کی دہشت ہے قبر میں
آنسو ہمارے پاس ہیں صُرّے کفن کے پاس
کہتے تھے دیکھ کر لب دوندان شہؑ کو لوگ
سمرن دُرِ عدن کی ہے لعل یمن کے پاس
سمجھے یہ سب کہ عون و محمدؐ ہوئے شہید
روتے ہوئے حسینؑ جو آئے بہن کے پاس
چلائی بانوؑ دیکھ کے اصغرؑ کو قبر میں
مجھ کو بھی گاڑ دے کوئی اس گلبدن کے پاس
قاسمؑ جو مر گئے تو کہا شہ نے رو کے یہ
پہونچی حسنؑ کی آج امانت حسنؑ کے پاس
سوفار جس کا تر نہو خون حسینؑ سے
ایسا نہ تیر تھا کسی ناوک فگن کے پاس
صدمے سے کانپنے لگے عابدؑ کے ہاتھ پاؤں
جس وقت بیڑیاں نظر آئیں رسن کے پاس
شہ پڑھ چکے جو عقد تو آئے سلام کو
دولھا کے پاس موت رنڈاپا دلہن کے پاس
دریا میں حرملہ نے لگایا لبوں پہ تیر
چلو بھی لائے تھے نہ شہ دیں ذہن کے پاس
سینے پہ بعد مرگ رہیں زائروں کے پاؤں
يارب لحد انیسؔ کی ہو گفش گن کے پاس
