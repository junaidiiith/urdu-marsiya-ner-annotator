www.emarsiya.com

جلد دوم
مرثیہ میر انیس


جب رن میں آمد آمد سلطان دیں ہوئی
تور خدا کے نور سے روشن زمیں ہوئی
آماده نبرد سپاہ لعین ہوئی
روح جناب فاطمہ اندوہگیں ہوئی
تیغیں کھنچیں نیاموں سے خنجر نکل پڑے
شیر خدا مزار سے باہر نکل پڑے

بڑھ کر نقیب فوج یہ کہتے تھے دم بہ دم
ہاں اے بہادرو نہ ہٹے ایک کا قدم
ابن معاویہ کے نمک کی تھیں قسم
تیغوں سے سرد باغ علی کو کر در قلم
شیر خدا کے شیر کے آنے کا وقت ہے
ہاں غازیو یہ جان لڑانے کا وقت ہے

آپس میں کہتے تھے یہ پیارے جمائے صف
روکے گا کون ضربت ابن شہ نجف
اس کا نہ دہیان کیجو کہ لاکھوں ہیں اس طرف
چمکی جو ذوالفقار تو جامیں ہوئیں تلف
رکتی نہیں وہ تیغ جو پڑ جائے کوہ پر
نازل خدا کا قہر ہوا اس گروہ پر

غصہ حسین کا غضب ذوالجلال ہے
روباه مل کے شیر کو ماریں محال ہے؟
خیبر کو جس نے فتح کیا اس کا لال ہے
سیداں میں اس کے سامنے رستم بھی زال ہے
بدر و احد کا راستہ عالم کو یاد ہے
خیبر کی ضرب آج تلک ہم کو یاد ہے

ناگاہ سوار نیزوں کو دینے گتے تکان
چمکیں اُپی ہوئی صف اعدا کی برچھیاں
چلوں سے تیر مل گئے کڑ کی ہر اک کماں
غل تھا نشان دیں کو کرو آج بے نشاں
کیجو نہ پاس یہ کہ امام زمانہ ہے
ہاں اسے کمال کشو یہ تمہارا نشانہ ہے

یہ ذکر تھا کہ اتنے میں آئے شہ آمم
طبل وغا پہ چوب پڑی کھل گئے علم
سردار فوج شام ہٹانے لگے قدم
رخ پھر گئے صفوں کے کسی میں رہا نہ دم
اللہ رے رعب فوج ستم تھر تھرا گئی
چہروں بہ روسیا ہوں کے زردی سی چھا گئی

غل تھا زہے حسین زہے شان حیدریؑ
 دیکھی نہ یہ مشکوہ نہ ایسی لاوری
تیور سے آشکار ہے رعب غضنفری
کس کی مجال ہے کی کرے اُن سے ہمسری
قابو میں ایسے شیر کا آنا محال ہے
لڑنا تو کیا ہے آنکھ ملانا محال ہے

کیا حسن ہے کہ دشت میں چھایا ہوا ہے نور
اک آفتاب رُخ کی تجلی ہے دُور دُور
غرفوں سے سر نکالے نہ کیونکر ہر ایک حور
نور محمدی کا ہے چاروں طرف ظہور
یہ فیض ہے رخ خلفت بو تراب سے
ذرے  ملا رہے ہیں نظر آفتاب سے

لوح جبینِ پاک ہے لوحِ کتاب حسن
ابرو تو فصل حسن کی ہیں اور یہ باب حسن
اللہ کسی عروج پہ ہے آفتا ب حسن
تاب نظر نہیں ہے زہے آب و تاب حسن
سجدے کے یہ نشان ہیں تجلی طور ہے
صاف اس نشان میں ید بیضا کا نور ہے

آخر حسین بھی ہے اسی تیر حق کا شیر
کر دے گا ایک حملے میں زور آوروں کو ریر
غم میں جواں پسر کے وہ ہے زندگی سے سیر
دیکھیں تو روکتا ہے اسے کون سا دلیر
وہ بے لڑے شکست کئی بار دے گیا
کشتوں کو اپنے شیر سا آ آ کے لے گیا

فاقے ہیں تین روز کا اور تین دن کی پیاس
غیراز ہجوم یاس نہیں کوئی اس کے پاس
ظاہر میں گرچہ سب بشریت کا ہے لباس
یہ رعب ہے جو شیر کی آمد میں ہو ہراس
نزدیک ہے کہ گھوڑوں سے اسوار گر پڑیں
حملہ کرے تو ہاتھ سے ہتھیار گر پڑیں

کیا خوش نما ہیں ابروئے شاہنشہ حجاز
گویا ہے شاہباز کیے بازوؤں کو باز
تشبیہ سے ہلال کرے آسماں پہ ناز
پیش خدا جھکائے ہوئے ہیں سر نیاز
مصروف مو بہ مو ہیں خشوع و غضوع میں
محراب کی طرح سے جھکے ہیں رکوع میں

چشمہ خدا کے نور کا ہے چشم حق پرست
روز ازل سے ہے مئے عشق احمد سے مست
ہے گرد اس لئے صف مژگاں کا بند و بست
آئینہ ہائے نور کو پہونچے نہ تا شکست
بچھڑے ہیں عیں رنج میں چشم وچراغ سے
مردم سیاہ پوش ہیں اکبرؑ کے داغ سے

ہر دم ہے جوش چو گل رخسار کی بہار
رونق نہ پائے رنگ جو بدلے چمن ہزار
وہ روئے انور اور وہ ریش غضا بدار
ظاہر ہیں اس سے معنی والیل و دالنہار
وقت نظر یہ ہوتا ہے ثابت نگاہ کو
آغوش میں لیے ہے شب قدر ماہ کو

خوشبو سے زلف و خال پہ مشک ختن نثار
سرخیٔ لعل لب پہ عقیق یمن نثار
غنچے دہان تنگ یہ صدقے چمن نثار
دانتوں کی آب و تاب پہ در عدن نثار
موتی بھرے ہیں منھ میں شہ بے نظیر کے
قطرے ہیں سب یہ فاطمہ زہرا کے شیر کے

ہے رشک شمع طور تجلی میں وہ گلا
منھ اپنا جس پہ احمد مختار نے ملا
وہ فاطمہ کے دودھ کی دھاروں سے تھا پلا
سو اس گلے پہ خنجر شمر لعین چلا
شیرازہ بیاض گلو جب کہ کٹ گیا
حیرت ہے کیوں نہ دفتر عالم اُلٹ گیا

شانوں سے شان مرتضوی آشکار ہے
ان بازوؤں پہ روح یداللہ نثار ہے
ساعد نہیں ہیں قدرت پرور دگار ہے
پنجے میں زور دست شیر ذوالفقار ہے
حاجت روا ہیں ساری خدائی کے واسطے
یہ انگلیاں ہیں عقدہ کشائی کے واسطے

سینہ صفا میں غیرت آئینہ صلب
اس میں بھرے ہوئے ہیں گہر ہائے راز رب
قرآں سے کم نہ سمجھیں جسے حق پرست سب
واں پائے چکمہ دار رکھے شمر ہے غضب
کیوں فاطمہ کے دل پہ نہ کوہ الم گرے
جب ایسے آئینہ پر یہ سنگ ستم گرے

ہر لحظہ عاصیوں پہ جو رحمت کی ہے نظر
باندھی ہے کس کے مرنے پہ ٹوٹی ہوئی کمر
کہتے ہیں آہ کر کے شہنشاہ بحر و بر
ہم کو ضعیف کر گئے عباس نام ور
شیعوں کا ہے یہ پاس جو ہم بولتے نہیں
بے اُن کے بخشوائے کمر کھولتے نہیں

قامت ستون دیں ہے تو ارکان میں قدم
ہٹ جائیں معرکے سے یہ ایسے نہیں قدم
جس خاک پر رکھے شہ گردوں نشیں قدم
چومے بہ صد نیاز و تفاخر وہیں قدم
کس کوہ میں تھے جو تھے صفات انکے واسطے
بہر ثبات یہ ہیں ثبات ان کے واسطے

ہے خود سرکہ قبتۂ عرش بریں ہے یہ
کلغی نہ سمجھو شہپر روح الامیں ہے یہ
روشن ہے روشنی سے کہ قندیل میں ہے یہ
حقا کہ ایک آیت فتحِ مبیں ہے یہ
ہے فرق پر رسول کے لکہ سحاب کا
دیکھو قران ہوا زحل و آفتاب کا

ہے ہوں زرہ میں جسم امام فلک سریر
ابر تنک میں جوں نظر آئے مہ منیر
حلقوں میں دیکھو جلوہ اندام بے نظیر
سونے کے ہے ورق پہ رقم جوشن کبیر
ہے بے مثال موج زرہ اپنے کام میں
لائی نہنگ بحر شجاعت کو دام میں

گرخود ہے سر آمد اسباب کا رزار
جوشن ہے زیور تن مرداں سر گذار
چار آئینہ ہے بحر بدن آہنی حصار
گویا ورق پہ نور کے سورے لکھے ہیں چار
پر تو فگن ہے چہرہ شاہ زمین کا نور
ہے چار آئینہ سے عیاں پنجتن کا نور

ہے تیغ برق خرمن ہستی اہل شہ
دم لے تو زمیں جو پڑے تنغ کوہ پر
بالائے دوش مہر نبوت سے ہے سپر
ہے قُرص چشم عشوه گر لیلی ظفر
اک جادھواں ہے فاطمہ زہرا کی آہ کا
ٹکڑا ہے آفتاب پہ ابر سیاہ کا

یوں ہاتھ میں لیے ہے کہاں فاطمہ کا لال
گویا کہ آفتاب کے پنجے میں ہے ہلال
ترکش کے تیر چلتے ہیں پیک قضا کی چال
بچنا ہے مرغ روح عدو کے لئے محال
دل روز اہل کفر دم صفدری یہ تھی
حکم خدا کی طرح خطا سے بری یہ تھی

کس سے بیاں ہو سرعت رخش فلک خرام
ہے جس کے آگے وسعت کونین ایک گام
بجلی ہے پھر ہوا سے ہے گرد بارالجام
زیر قدم ہے ہند و حلب مصر و روم شام
اس کو سبک روی میں پرندوں پہ اوج ہے
بجلی ہے گر ہوا پہ تو دریا پہ موج ہے

اس شان سے کھڑے تھے امام ذوالاحترام
سردار بے حواس تھے حیران فوج شام
کہتا تھا ابن سعد تعجب کا ہے مقام
تنہا حسینؑ آئے ہیں لشکر ہوا تمام
اسپر مقابلہ کو نکلتا نہیں کوئی
حربے تو سیکڑوں ہیں پہ چلتا نہیں کوئی

ہمراہ اور کیا کوئی عباس سا ہے شیر
اکبر سا کیا جلو میں کوئی اور ہے دلیر
دہشت ہے کس کی وہ تو ہے خود زندگی سے سیر
اک تشنہ لب کے قتل میں اے غازیو یہ دیر
دن سے کرو شہید شہ خوش صفات کو
کیا بیبیوں کو لوٹنے جاؤ گے رات کو

ہاں جلد کاٹ لو پسر فاطمہ کا سر
پھر تم کو لوٹنا ہے رسول خدا کا گھر
دھڑکا یہ ہے کہیں نہ سرک جائے مال و زر
خیمے میں شاہ کا ابھی جیتا ہے اک پسر
گھیریں اسے جو قتل امام زمانہ ہو
ایسا نہ ہو کہ لے کے حرم کو روانہ ہو

شقے میں لکھ چکا ہے مکرر امیر شام
جس وقت تن سے کاٹ چکے تو سر امام
میری طرف سے فوج کو دیجو یہ حکم عام
زیور علیؑ کی بیٹیوں کا لوٹ لو تمام
کانوں میں ننھے بچوں کے گوہر نہ چھوڑیو
رانڈوں کے منھ چھپانے کو چادر نہ چھوڑیو

دربار میں جو لاؤ گے زینب کو ننگے سر
اس دن لٹاؤں گا میں خزانے کا مال و زر
کوفے میں عید ہو جو لٹے فاطمہ کا گھر
سیدانیاں پھریں مری بستی میں در بہ در
ہے دشمنی علی سے عداوت حسین سے
یثرب اُجاڑ ہووے تو سوؤں میں چین سے

لالچ دیا جو فوج کو اس روسیاہ نے
تنہا سے عزم جنگ کیا سب سپاہ نے
زینب کے قید کا جو سنا ذکر شاہ نے
کھینچی اک آہ  دلبر شیر الہٰ نے
نزدیک تھا کہ تیغ کمر سے اُگل پڑے
خیمے کو دیکھا پھر کے اور آنسو نکل پڑے

سینے میں مضطرب دل پر درو ہو گیا
برچھی لگی جگر پہ بدن سرد ہو گیا
آلودۂ عرق رخ یہ گرد ہو گیا
آنکھیں تو سُرخ ہو گئیں منھ زرد ہو گیا
تنہا ادہر سے پہر وغا شاہ دیں چلے
نیزے ہلا ہلا کے ادہر سے لعین چلے

کھینچی کمر سے شہ نے جو شمشیر شعلہ بار
بجلی چمک کے ہوگئی گو یا فلک کے پار
طائر آڑے ہوا سے نکلنے لگے شرار
تھرائی یہ زمیں کہ اٹھا دشت میں غبار
مرفق تلک اُلٹ جو لیا آستین کو
گرنے کے ڈر سے چرخ نے تھاما زمین کو

پہلے ہوئے دو چار سواران نیزہ باز
تھا جن میں ایک ایک کو اپنے ہنر پہ ناز
یوں آئے تیغ تول کے شاہنشہ حجاز
جس طرح سے شکار پہ گرتا ہے شاہباز
اللہ کا غضب تھا چمک ذوالفقار کی
فرصت ملی نہ ایک کو نیرے کے وار کی

تھے پست ایک دم میں جوانان سر بلند
ہر ضرب میں تھی تیغ علیؑ کی برش دو چند
س تک گئی وہ جس کے ہوا دو مع سمند
جوں نیشکر جدا ہوئے نیزوں کے بند بند
سر تھا اگر تو نیزہ بیداد گر نہ تھا
نیزہ کسی کے ہاتھ میں گر تھا تو سرد تھا

مغرور نیزہ بازی میں تھا اک عدوئے شاہ
ایا وہ اس غضب سے کہ اللہ کی پناہ
نیزے کی تھی سناں کہ ٹھہرتی نہ تھی نگاہ
گویا زباں نکالے تھا اک افعی سیاه
مانند عمر و معرکہ آرائے رزم تھا
گھوڑے سے شاہ دیں کو گرا دوں یہ عزم تھا

نیزے کے ہاتھ صورت مرحب نکال کر
آگے بڑھا کمند کو کاندھے پہ ڈال کر
آواز دی اجل نے کہ فکر مآل کر
للکارے شاہ تیغ علی کو سنبھال کر
اوخوں گرفتہ شیر سے ہم لڑنے والے ہیں
تیرے یہاں کی فوج کے سب دیکھے بھالے ہیں

پھرتی سے اس لعین نے کیا اک غضب کا دار
سمجھے یہ سب کہ ہو گیا چھاتی کے آر پار
شہ نے آنی کو تھام کے چشکی میں استوار
دکھلایا زور دست شہنشاه ذوالفقار
ساعد سے ہاتھ ہاتھ سے نیزہ نکل گیا
گھٹنے زمیں پہ ٹیک کے گھوڑ ا سنبھل گیا

نیزہ اٹھا کے اس پہ چلے شاہ بحر و بر
فرمایا دیکھ او ستم آرا مرا ہنر
تب اپنا ہاتھ چہرے پہ اس نے کیا سپر
یاں شانے تک ان نے کیا ہاتھ سے گذر
بے کار دست کفر پرست لعین ہوا
نیزہ تو ہاتھ بن گیا ہاتھ آستیں ہوا

مولا کماں کشوں پہ چلے پھر پئے ستیز
دشت نبرد ہو گیا صحرائے دست خیز
گرنے لگی چمک کے جو شمشیر شعلہ ریز
گوشوں میں کچھ نہاں ہوئے کچھ کر گئے گریز
جو تھم گیا وہ تیر اجل کا نشا نہ تھا
ترکش تھا نے کماں تھی نہ بازو نہ شانہ تھا

حلقے میں موت کے قدر انداز گھر گئے
چلے بھی کشمکش میں کمانوں سے گر گئے
جو لیس تھے لڑائی پہ رخ اُن کے پھر گئے
دریا میں گر کے پیر گئے وہ جو تر گئے
سارے خطا شعاروں کو جانوں کی فکر تھی
نیزوں کا ہوش تھا نہ کمانوں کی فکر تھی

بھاگے جو وہ تو تیغ زنوں سے ہوئے دو چار
در آئے درع پوشوں میں چمکا کے راہوار
جلنے لگیں ادھر سے بھی تیغیں کئی ہزار
تا آسماں بلند ہوا شور گیر و دار
منھ پر سپر امام دو عالم نہ لیتے تھے
اک تیغ سے جواب ہزاروں کو دیتے تھے

وہ تیغ جس کے سر پہ پڑی تنگ تک گئی
جس وقت ہاتھ اُٹھا چمک تا فلک گئی
دہشت سے چشم نیر اعظم جھیک گئی
چمکی کہی سما پہ کبھی تا سمک گئی
غل تھا صفوں میں زیست سے ابتو تبنگ ہیں
روکیں کسے کہ تیغ میں بجلی کے ڈھنگ ہیں

آہن میں غرق تھے جو دلیران صف شکن
خود ان کے تھے سروں سے جدا اور سروں سے تن
ضربیں بھی چاک چاک ہوئیں صورت کفن
چار آئینے بھی کٹ گئے ٹکڑے ہوائے بدن
گر گر نے مرکبوں سے عدو ہاتھ ملتے تھے
آنسو لہو کے چشم زرہ سے نکلتے تھے

غل تھا کہ شیر حیدرؑ کرار الاماں
اے سیداے بتولؑ کے دلدار الاماں
اے نور چشم احمد مختار الاماں
پہونچے سزا کو اے شہ ابرار الاماں
کر رحم اپنی تشنہ دہانی کا واسطہ
ہم شکل مصطفے کی جوانی کا واسطہ

اکبرؑ کا عین جنگ میں شہ نے سنا جو نام
 تھرا کے بس جگر کو لیا دست چپ سے تھام
اعدا سے تھر تھرا کے یہ کرنے لگے کلام
اکبرؑ کہاں ہیں تم تو انہیں کر چکے تمام
سینے میں غم سے انکے جگر چاک چاک ہے
وہ بھی ہیں خاک ان کی جوانی بھی خاک ہے

جن کی دُہائی دیتے ہو وہ ہیں لہو میں لال
ان کو نہ ماں کی فکر ہے نے باپ کا خیال
ہم کو انھیں کے داغ سے ہے زندگی محال
وہ ہوتے تو یہ کاہے کو ہوتا ہمارا حال
بیجاں کیا انہیں تمہیں لوگوں نے جان سے
اٹھارویں برس میں سدہارے جہان سے

آؤ انہیں کی لاش کی کھاتا ہوں میں قسم
ماروں نہ دم جو لاکھ لگیں نیزۂ کا ستم
چھد جائے جسم تیروں سے گر سر سے تا قدم
کیا دخل ہے جو تیغ دو دم کو کروں علم
تھا غیظ تم پہ مجھ کو سودہ وقت ٹل گیا
اکبر کا نام سن کے کلیجہ نکل گیا

بھولا ہوا تھا جنگ میں اس کا تھا نہ دھیان
یاد آ گیا کہ مرض بیٹا مرا جوان
ہے ہے وہ لپٹٰی زلفیں وہ رخ وہ شکوہ شان
وہ برگ گل سے ہونٹ وہ سوکھی ہوئی زبان
دکھلا دو پھر مجھے مرے دلبر کی لاش کو 
دونوں گلے لگا کے میں اکبرؑ کی لاش کو

یہ کہہ کے باگ چھوڑ دی اور روک لی حسام
اعدا کو دی صدا کہ لڑائی ہوئی تمام
عیب دغا تھیں میں ہے اے ساکنان شام
پھر جائے قول سے یہ نہیں شیوۂ امام
طاقت پہ حلم سبط پیمبر بھی دیکھ لو
دیکھا غضب تو صبر کے جوہر بھی دیکھ لو

سیراب تم ہو اور مجھے دو دن سے پیاس ہے
تنہا میں با حواس ہوں تم کو ہراس ہے
سر بر حسین سے ہو یہ دور از قیاس ہے
پر کیا کروں کہ روح کا اکبرؑ کی پاس ہے
ہے آرزو کہ اس مہ انور سے جاملوں
جلدی کرو شہید کہ اکبر سے جاملوں

یہ سن کے شہ پہ ٹوٹ پڑے تیغ زن تمام
سینے کوتا کنے لگے نارک نکن تمام
زخموں سے چور ہو گیا شہ کا بدن تمام
جوں گل لہو میں ڈوب گیا پیرہن تمام
بھاگے ہوئے سوار بھی رستہ سے بھر پڑے
یانتک اٹھائے زخم کہ گھوڑے سے گر پڑے

جب خاک پر تڑپنے لگا فاطمہ کا لال
اک بی بی نکلی خیمہ سے بکھرائے سر کے بال
چہرے سے تھا عیاں اسداللہ کا جلال
ملتی تھی اس کی چال سے خیرالنساء کی چال
آلودہ تھے عذار مبارک غبار سے
غل تھا کہ فاطمہ نکل آئیں مزار سے

چلاتی تھی یہ ہاتھوں سے تھامے ہوئے جگر
کیوں بے چراغ کرتے ہو خیرالفاء کا گھر
اس کے عوض پھرا دو چھری میرے حلق پر
اے ظالمو یہ حیدر صفدر کا ہے پسر
کٹتا ہے ایک حلق کئی گھر اُجڑتے ہیں
ہے ہے یہ تیر کس کے کلیجے پہ پڑتے ہیں

غش میں امام نے جو بہن کی سنی صدا
گردن اٹھا کے بولے کہ بہینا یہ کیا کیا
سر تن پہ ہے مرے ابھی کیوں پھینک دی ردا
آئی صدائے فاطمہ بیٹی یہ ماں فدا
شبیرؑ ذبح ہوتا ہے میں بے حواس ہوں
تو گھر میں جا کہ میں ترے بھائی کے پاس ہوں

مقتل میں بے عمامہ ہیں محبوب کبریا
آتے ہیں غش پہ غش انہیں تھامے ہیں انبیا
اور سر برہنہ گرد علیؑ کے ہیں اولیا
اک شور ہے کہ ہائے یہ امت نے کیا کیا
اٹھ اٹھ کے جب زمین پہ شبیر گرتے ہیں
پروانے کی طرح سے حسن گرد پھرتے ہیں

ماں کی صدا یہ سن کے پکاری وہ دل فگار
اماں یہ بیٹی آپ کی آواز کے نثار
بھائی سے چھٹتی ہوں مجھے کیوں کر پڑے قرار
ہے ہے یہ تن حسینؑ کا اور برچھیوں کے وار
اس بے کسی میں کام نہ بھائی کے آوں میں
نکلی ہو تم تو قبر سے اور گھر میں جاؤں میں

رو کر بیاں یہ کرتی تھی وہ سوختہ جگر
اور پیٹتی تھیں بیبیاں ڈیوڑھی پے ننگے سر
چلاتی تھی سکینہ کہ ہے ہے مرے پدر
مائیں چھوٹے چھوٹے لڑکوں کی اشکوں سے انکھیں تر
پردے سے منھ نکال کے میداں کو تکتے تھے
مائیں جو پٹتی تھیں تو بچے بلکتے تھے

راوی رقم یہ کرتا ہے اس سانحے کا حال
نکلا اٹھا کے پردے کو اک طفل خورد سال
منھ بھولا بھولا گوندھے ہوئے گیسوؤں کے بال
ماتھا تو رشک بدر بھویں غیرت ہلال
رخسار روشنی میں فزوں آفتاب سے
کانوں میں بندے ہل رہے تھے اضطراب سے

چشم سیاه نرگس شعلہ پہ طعنہ زن
نازک وہ لب کہ جس سے خجل برگ یا سمن
وہ گورے گورے گال وہ چہرے پہ بھولا پن
گویا کہ درج لعل تھا غنچہ سا وہ دہن
زلفیں اڑیں ہوا سے تو کوسوں مہک گئی
گوہر ہلا جو کان کا بجلی چمک گئی

وہ چاند سا گلا وه مر نو سی ہنسیاں
کرتا بدن میں پھولوں پہ شبنم ہو جوں عیاں
وہ پیارے پیارے ہاتھ کہ صدقہ تھی جن پہ ماں
ہیکل گلے میں پہنے ہوئے بہر حفظ جاں
تعويذ بازوؤں پر کڑے ہاتھ پاؤں میں
دوڑا چچا کو دیکھ کے تیغوں کی چھاؤں میں

چلائی ماں یہ پردے کو سرکا کے ایک بار
بیٹا کدھر نکل گئے مادر ہے بے قرار
پھر آ خدا کے واستے پھر آ ترے نثار
برسا رہے ہیں تیر ہزاروں ستم شعار
لو مڑ کے دیکھو خیمہ سے باہر نکلتی ہوں
اچھا نہ آؤ میں بھی کھلے سر نکلتی ہوں

یہ سن کے بھی پھرا نہ جو وہ غیرت قمر
دوڑی نکل کے خیمے سے مادر برہنہ سر
بولی پکڑ کے دامن پیراہن پسر
بیوہ ہوں اے یتیم حسن مجھ پہ رحم کر
مر جاؤں گی رنڈاپے میں مجکو نباہ لے
صدقہ حسن کی روح کا چل گھر کی راہ لے

داری میں تیرے پاؤں پہ رکھتی ہوں اپنا سر
حصے سے کانپتے ہو نہیں جان کا خط
کیوں کر لڑو گے پاس نہ تلوار نہ سپر
کُرتے کی آستین چڑہائے چلے کدھر
وہ کہتا تھا چچا کے بچانے کو جاتے ہیں
دامن کو چھوڑ دو ہمیں بابا بلا تے ہیں

تیغیں چلیں حسینؑ پہ اور آہ ہم نہ جائیں
عمو نے ہم کو پالا ہے کس طرح جی بچائیں
اصغرؑ تو اپنی ننھی سی گردن پہ تیر کھائیں
تیغیں چمکتی دیکھ کے مقتل سے ہم گھر آئیں
کیا ڈر ہمیں علیؑ کے پسر کے پسر ہیں ہم
تلوار گر نہیں تو چچا کی سپر ہیں ہم

جانے دو ہم کو مرنے کو اب تم تو گھر میں جاؤ
دشمن نہ دیکھ لے کوئی چادر سے منھ چھپاؤ
رانڈوں کا بھی خدا ہے غم اولاد کا نہ کھاؤ
قاسم کا داغ دیکھا ہمارا بھی داغ اُٹھاؤ
پھوپھیاں فراق سید والا میں روتی ہیں
ساتھ ان کا جا کے دو کہ چچی رانڈ ہوتی ہیں

یہ کہہ کے ماں کے ہاتھ سے دامن چھڑا لیا
جلدی قدم اٹھا کے چچا کی طرف چلا
ہاتھوں کو ملتی رہ گئی ماں غم کی مبتلا
جا پہونچا قتل گہ میں وہ مشتاق موت کا
زخمی چچا کو دیکھ کے دل غم سے پھٹ گیا
پھیلا کے ننھے ہاتھ گلے سے لپٹ گیا

گردن میں ہاتھ ڈال کے وہ طفل ماہ رو
کُرتا اٹھا کے منھ سے لگا پونچھنے لہو
گھبرا کے دیکھتا کبھی اعدا کو چار سو
کہتا کبھی چچا سے کہ اے شاہ نیک خو
خیمے سے سر برہنہ پھوپی نکلی آتی ہیں
گھر میں چلو کہ تم کو سکینہ بلاتی ہیں

زانو پہ ہاتھ مار کے شہ نے کہا کہ ہائے
یہ کیا غضب کیا کہ اس آفت میں گھر سے آئے
مارے تمہیں کوئی تو چچا کس طرح بچائے
قسمت میں تھا حسینؑ تمھہارا بھی داغ اٹھائے
بے کس چچا یہ فوج ستم کی چڑہائی ہے
ماں سے تمہیں چھڑا کے اجل رن میں لائی ہے

ناگاہ ہجوم فوج ستم شاہ پر ہوا
تیغیں اُٹھائے لشکر کیں حملہ ور ہوا
اس وقت بے قرار حسنؑ کا پسر ہوا
جب تیغ آئی شہ پہ وہ بچہ سپر ہوا
گہ لڑکھڑا کے شاہ کی گودی میں گرتا تھا
پروانے کی طرح سے کبھی گرد پھرتا تھا

کہتا تھا ظالموں سے کبھی یہ بہ چشم نم
بے کس پہ یہ ہجوم مسافر پہ یہ ستم
بندے یہ اپنے کانوں کے دیتے ہیں تجھ کو ہم
بہر خدا چچا پہ نہ تیغیں کرو علم
دوں گا دعا کریم ہوں ابن کریم ہوں
بچپن پہ میرے رحم کرو میں یتیم ہوں

اعدا کو ننھے ہاتھوں سے بڑھ کر ہٹاتا تھا
کُرتے سے گاہ زخم جگر کو چھپاتا تھا
چمکا کے تیغ جب کوئی نزدیک آتا تھا
شہ اس کو تھامتے تھے وہ شہ کو بچاتا تھا
کہتے تھے شاہ تیغ نہ اس پہ علم کرو
وہ کہتا تھا کہ پہلے مرا سر قلم کرو

آخر کسی کی تیغ ستم شاہ پر چلی
چلایا ہاتھ اُٹھا کے وہ بچہ کہ یا علیؑ
زہرا کی روح کو ہوئی جنت میں بے کلی
سرے نہ اس یتیم کے تیغ قضا ٹؒلی
تلوار ہاتھ کاٹ کے در آئی خود میں
دست صغیر گر پڑے حضرت کی گود میں

تڑپا زمیں پہ گر کے جو وہ طفل خورد سال
چھینٹوں سے خوں کی ہو گیا کُرتا تمام لال
اس سے لپٹ کے کہنے لگے شاہ خوشخصال
صدقے میں تیرے ہاتھوں کے اے مجتبی کے لال
اب ذبح کرنے شمر کوئی دم میں آئے گا
جاتے ہو تم تو کون چچا کو بچائے گا

آغوش میں چچا کی تڑپتا تھا وہ صغیر
بچے کے پیاسے حلق پہ مارا کسی نے تیر
حضرت کے منھ کو تکنے لگا وہ مہ منیر
سر پیٹے زخمی ہاتھوں سے شاہ فلک سریر
آنکھیں پھر آئیں چاند سا منھ زرد ہو گیا
منھ سے اگل اگل کے لہو سرد ہو گیا

اک آہ کر کے غش ہوئے سلطان بحر و بر
آیا پکڑ کے خنجر کیں شمر بد گہر
فریاد ہے کہ پاؤں دھراشہ کے سینہ پر
حضرت نے چونک کر کہا پیاسا ہوں رحم کر
پانی دیا نہ ہارئے نبی کے نورسے کو
جلاد ذبح کرنے لگا بھوکے پیاسے کو

تن سے جدا ہو جو سر سید انام
خیمے سے نکلیں سنتی سیدانیاں تمام
خاموش اے انیسؔ یہ رونے کا ہے مقام
تازہ ہے روز حشر تلک ماتم امام
جب تک جہاں ہے شہ کو عزادار روئیں گے
ہم آج ہیں شریک مگر کل نہ ہوئیں گے


سلام
مجرئی قید سے جب عابدؑ بے پر چھوٹے
شام میں شور ہوا آل پیمبر چھوٹے
رن میں فرماتے تھے بھر کر نفس سرد حسین
مجھ سے کیا کیا مرے اس دشت میں یادر چھوٹے
بانو فرماتی تھیں ہاتھوں سے اجل کے ہے ہے
نہ تو اکبرؑ ہی بچے اور نہ اصغرؑ چھوٹے

قطع
حُر یہ کہتا تھا کروں گا مدد سبط رسولؐ
اس میں فرزند جدا ہو کہ برادر چھوٹے
ایک عالم سے جو چھٹ جاؤں تو پردا نہیں کچھ
پر نہ ہاتھوں سے مرے دامن سرور چھوٹے
خاک پر گرا کے دم نزع یہ اکبر نے کہا
اب یقین ہے کہ نہ تا حشر یہ بستر چھوٹے

