جلد ششم
مرثیہ میر انیس

۱
جب کربلا مین نُور سحر جلوہ گر ہوا
روشن مثال آئنہ ہر بام و در ہوا
بالیدہ بادِ سرد سے ہر اک شجر ہوا
بے روپ آسمان پہ روے قمر ہوا
تارے بھی جھلملا کے کہین سے کہین ہوے
سجادۂ نماز پہ حضرت مکین ہوے
۲
وہ نور صبح اور وہ گلدستۂ علیؑ
جنگل بنا بہشت برین جب ہوا چلی
اِک اِک خدا پرست دلاور سخی ولی
تھی جنکی پیاس سے گل زہرا کو بیکلی
لب تشنہ باغ دہر سے جانے کو آئے تھے
وہ پھول کربلا کے بسانے کو آئے تھے
۳
دل کی طرح تھے قلب مین اوس فوج کے حسینؑ
چارون طرف تھا جلوۂ خورشید مشرقین
تھے پہلوؤن مین قاسم و اکبر یزیب و زین
اونکے ادھر تھے دختر زہرا کے نورعین
تھا عامل علم بھی وغا پر تُلا ہوا
چہرہ تھا سُرخ سبز پھریرا کھلا ہوا
۴
وہ اوج اوس علم کا وہ رفعت وہ آب و تاب
دامن نہ تھا کریم کی رحمت کا تھا سحاب
ہوتا تھا بڑھ کے خط شعاعی جو فیض یاب
گویا بلائین لیتا تھا پنجے کی آفتاب
جوب اوسکی بن گئی تھی ستون آسمان کا
طوبیٰ سے بڑھ گیا تھا پھریرا نشان کا
 ۵
جُھک جُھک کے دیکھتا تھا جوانون کو چرخ پیر
اک آفتاب تھا تو بہتر مہِ منیر
کہتی تھی ناز سے وہ زمینِ فلک سریر
تیری بساط مین کوئی انکا بھی ہے نظیر
تو آج خاک ہو گیا مین چاند ہوگئی
تیری ستارہ دار قبا ماند ہوگئی
۶
کم سِن وہ سات آتھ جو لڑکے تھے سرفروش
شملے بھی تھے چھٹے  ہوے گیسو بھی تابدوش
چہرے تھے سب کے سرخ شجاعت کا تھا یہ جوش
بخشے تھے کیا خدا نے اونھین بچپنے مین ہوش
سارے جوان توشہ کے برادر کے ساتھ تھے
یہ نیمچے لیے علی اکبر کے ساتھ تھے
۷
کہتے تھے ہاتھ جوڑ کے اکبر سے بار بار
جو حکم ہو حضور کا ہم سب ہین جان نثار
پودے ہین کیا لڑینگے بھلا یہ ستم شعار
کُھل جائیگا چلین گے جب ان نیمچون کے وار
کب دیکھیے حضور سے اذن وغا ملے
کیا خوش نصیب ہے جسے پہلے رضا ملے
۸
کہتے تھے مسکرا کے یہ شپیرؑ نیکخو
عباس تم بھی سنتے ہو بچون کی گفتگو
تکتے ہین کس غضب سے سوے فوج کینہ جو
کوئی بھڑ سکیگا بھلا انکے روبرو
کرتے تھے عرض وہ کہ جری ہین دلیر ہین
کیا ذکر انکے عزم کا شیرون کے شیر ہین
۹
اس عمر مین رخون کی بشاشت تو دیکھیے
کھلے ہوے ہین جانون پہ جرأت تو دیکھیے
شکوہ نہین ہے پیاس کا ہمت تو دیکھیے
اکبر کے گرد پھرتے ہین الفت تو دیکھیے
آفت ہین قہر ہین غضبِ کردگار ہین
شیر خدا کی تیغ کے سب ورثہ دار ہین
۱۰
چھوٹے ہین سب مین آپکی ہمشیر کے پسر
پر کیا جلال و رعب و تہور ہے کیا جگر
کہتے ہین سب سے چھوٹی تیغون کو تول کر
پھر ہم جری نہین نہ اولٹ دین صفین اگر
مرحب نہو عمر خیرہ سر تو ہے
خیبر کا در نہین ہے تو کوفے کا در تو ہے
۱۱
آنسو بہاکے کہنے لگے شاہ انس و جان
افسوس انھین فلک نے نہونے دیا جوان
کٹ جائیگا یہ باغ مرا ہاے بھائی جان
کیون ساتھ انکو لایا تھا یثرب سے مین یہان
ٹکڑے مرے جگر کے یہ سب ارجمند ہین
اسکی خبر نہ تھی کہ اجل کے پسند ہین
۱۲
یہ ذکر تھا ابھی کہ ہوئی بارش خدنگ
نکلے رفیق شاہ رضا لیکے بہر جنگ
اک اک لڑا کہ شام کی فوجین ہوئین یتنگ
صحرا لہو سے ہو گیا دم بھر مین لالہ رنگ
لاشے تھے سب کے آل پیمبر کے سامنے
پھولا تھا باغ خیمۂ اطہر کے سامنے
۱۳
مطلع
جب نونہال گلشن مسلم قلم ہوے
غل تھا یتیم کشتۂ تیغ ستم ہوے
بیوہ کے لال فدیۂ شاہِ اُمم ہوے
دو شیر اور فوج حسینی مین کم ہوے
خیمے مین ہاے ہاے کی اک دھوم پڑ گئی
روتے تھے سب کے رانڈ کی بستی اوجڑ گئی
۱۴
اوس دم سواے لختِ دلِ شیر ذوالجلال
باقی تھے بس یہ پانچ غضنفر پئے جدال
عباس سا جری علی اکبر سا نونہال
زینبؑ کے دو صغیر پسر اک حسن کا لال
پانچون یہ شیر رن کا ارادہ کیے ہوے
شہہ کی سپر تھے ہاتھون مین تیغین لیے ہوئے
۱۵
عباس چاہتے تھے کہ جائین وغا کو ہم
اکبر کھڑے تھے مرنے کی کھائے ہوے قسم
قاسم یہ کہہ رہے تھے کہ اب زندگی ہے سم
زینبؑ کے لال مامون کو تکتے تھے دمبدم
حضرت کسی کے باب مین کچھ کہہ نہ سکتے تھے
وان شوق جنگ تھا ادھر آنسو ٹپکتے تھے
۱۶
حسرت سے دیکھتے تھے انھین شاہ تشنہ لب
فوج امیر شام اودھر تھی وغا طلب
اکبر سے  بڑھکے ابن حسن نے کہا یہ تب
ہو آپ کی صلاح تو ہم مرنے جائین اب
رخصت کی شاہ دین سے گذارش ضرور ہے
ہان بھائی جان آج سفارش ضرور ہے
۱۷
یاد آگئی ہے ہمکو وصیت پدر کی آج
کچھ خود بخود شگفتہ ہے گل کی طرح مزاج
مرنا قدم پہ شاہ امم کے ہے تخت و تاج
رخصت مین سعی کی بھی نہین ہمکو احتیاج
کوئی بڑھیگا اور جو تلوار تول کے
بندہ سند دکھائیگا بازو سے کھول کے
۱۸
نزدیک تھے جو حضرت زینب کے لالہ فام
گھبرائے جب یہ ابن حسن نے کیے کلام
سوچے کہ ہمسے پہلے جو قاسم ہوے تمام
دیکھینگی مُنھ ہمارے نہ پھر خواہر امام
جو حکم ہے بجا اُسے لائین تو خوب ہے
ہم اُنسے پہلے مرنے کو جائین تو خوب ہے
۱۹
یہ سوچ کے بڑھے وہ گل باغ بوترابؑ
روکر یہ نونہال حسنؑ سے کیا خطاب
للہ اذن جنگ نہ مانگین ابھی جناب
آئیگا ہمپہ بنت یداللہ کا عتاب
وہ دن ہے آج روتے تھے جس دن کے واسطے
بھیا یہ خانہ زاد ہین کس دن کے واسطے
۲۰
یہ کہکے وان سے آئے قریب شہہ امم
ہاتھون کو جوڑ جوڑ کے بولے بچشم نم
کیون مامون جان آپ سے یہ پوچھتے ہین ہم
اب کسکو بھیجیے گا سوے لشکر ستم
شہ نے کہا قلق ہے دن نامراد کو
یہ قصد ہے کہ اب ہمین جائین جہاد کو
۲۱
یہ سُنکے مان کے پاس گئے دونون مہ لقا
ڈر ڈر کے کانپ کانپ کے چپکے سے یہ کہا
ہم مانگتے ہین دیر سے  میدان کی رضا
دیتے نہین مگر شہہ دین رخصتِ وغا
بیوجہ خادمون سے مکدر حضور ہین
مان خدا گواہ ہے ہم بے قصور ہین
۲۲
بولی یہ روکے خواہر سلطان بحر و بر
اب دھیان آیا مر گئے مسلم کے جب پسر
لاشے پہ لاشے آنے مین گذری ہے دوپہر
کیا کر رہے تھے صبح سے حیران ہون تھے  کدھر
اسدم بھی میرے پاس نہ آتے تو خوب تھا
اکبر کے بعد مرنے کو جاتے تو خوب تھا
۲۳
کیا ہوگئین وہ رات کی شیرین زبانیان
سمجھی تھی مین خلاف ہین یہ خوش بیانیان
بچپن کے ناصیون سے ہین پیدا نشانیان
نو دس برس کے خود ہین کہان نوجوانیان
لڑکون مین کھیلنے کی بھی خو تک گئی نہین
دونون کے مُنھ سے دودھ کی بُو تک گئی نہین
۲۴
کسنے کہا تھا چاہے گا گر رب بے نیاز
کل ہونگے ہم نثار شہنشاہ سرفراز
عاقل ہے کب جسے نہ سخن مین ہو امتیاز
کرتے ہین ہوشمند تعلیٰ سے احترار
جو نکلی مُنھ سے بات بشر اوسکی پچ کرے
مان سے جو کچھ کہا تھا خدا اوسکو سچ کرے
۲۵
سمجھی تھی مین کہ پہلے فدا ہوگی شہہ پہ آج
کوتاہیان جو بخت کی ہون اوسکا کیا علاج
دنیا سے اوٹھ گیا ہے محبت کا اب رواج
نصرت کی کچھ نہین مرے بھائی کو احتیاج
صدقے ہوے نہ شہہ پہ تو مان سے جدا رہو
غیرت ہوگر تو قبر پیمبر پہ جا رہو
۲۶
کمرون کو کھولو باندھا ہے کیون نیمچون کو اب
بیکار شے جو ہو اوسے رکھنے کا کیا سبب
دودن کی بھوک پیاس سے چہرون پہ ہے تعب
دونو کے ہین ہراس سے مُنھ زرد خشک لب
حضرت پہ جو فدا ہین وہ پیارے نبی کے ہین
اسپر نہ بھولنا کہ نواسے علی کے ہین
۲۷
ان ہمتون پہ تھی طلب رایت رسول
دانا نکالتے نہین مُنھ سے سخن فضول
تمکو تو ضد تھی مین نے کیا اوسکو ناقبول
اسوقت تک نشان کے نہ ملنے سے ہو ملول
ہاتھون کے جوڑنے کو تو مین مانتی نہین
مین کیا تمھارے غصون کو پہچانتی نہین
۲۸
میرے تو رنج و غم مین ہین ہوش و حواس گم
ہے ذکر صبح کا ابھی بھولے نہ ہوگے تم
بھائی کو دے چکی جو نشان قبلۂ امم
بگڑے تھے ثم علم کے لیے زاد شانکم
تادیر ابروؤن سے نہ غصے مین یل گئے
برہم ہوئی جو مین تو سمجھ کر سنبھل گئے
۲۹
مین چاہتی اگر کہ ملے انکو یہ علم
ایسا بھی تھا کہ دیتے نہ سلطان ذیحشم
کچھ سوچ کر خموش رہی مین اسیر غم
گو ہمتین زیاد ہین لیکن ہوس مین کم
میراث مرتضیٰ کا کوئی مستحق نہین
بیٹون کے ہوتے ہوے کوئی نواسون کا حق نہین
۳۰
کس کام کے ہو تم جو نہ مامون کے کام آئے
دونو نے کیون نہ اونکے عوض اپنے سر کٹائے
مقتل سے ہٹ کھڑے ہوے مرنے سے جی چھپائے
جی جاؤن گر یہ بات مجھے کبریا سنائے
غل ہوکہ چھوڑا دونو نے دنیاے زشست کو
زینب کے لاڈلون نے بسایا بہشت کو
۳۱
مامون بھی وہ کہ سمجھین تمھین اپنے تن کی جان
جانین ہوئین عزیز کہیگا یہ سب جہان
روکی نہین کسی نے کبھی خلق کی زبان
بتلاؤ اس ملال سے جیتی رہیگی ران
یہ ذکر بد جو بات بزرگون کی کھوئیگا
کیا حال مجھ سی پالنے والی کا ہوئیگا
۳۲
ننھے سے ہاتھ چوڑ کے  بولے وہ لالہ فام
غصہ نہ کیجیئے تو کرین عرض یہ غلام
رخصت مین ہمتو صبح سے کرتے تھے اہتمام
فرمایا یہ کہوگے کہ مانع ہوے امام
پالا ہے تمکو فاطمہ کے نورعین نے
پھر کیا ہوا اگر تمھین روکا حسینؑ نے
۳۳
لو اب کُھلا اونھون نے نہ جانے دیا انھین
رخصت کا حرف لب پہ نہ لانے دیا انھین
حضرت نے میرے پاس نہ آنے دیا انھین
آئے ہین اب یہ ہوش خدا نے دیا انھین
بچے ہین گو پہ فہم و فراست مین دور ہین
مطلب یہ بات کا ہے کہ ہم بے قصور ہین
۳۴
یہ سنکے گر پڑے وہ جری مان کے پانؤن پر
غربت یہ دونو بچون کی ٹکڑے ہوا جگر
بولی یہ بھرکے آنکھون مین آنسو وہ نوحہ گر
مختار ہین امام زمان شاہ بحر و بر
بوسے قدم پہ شاہ کے ہان دیکے جائیو
اب جائیو تو اونسے رضا لے کے جائیو
۳۵
مین کون ہون جو دونگی تمھین رخصت جدال
حضرت سے اپنے مرنے کا جاکر کرو سوال
وہ دین رضا تو جاؤ سوے عرصۂ قتال
مجکو نہین تمھارے بچھڑنے کا کچھ ملال
ہان شاد ہونگی نام اگر کرکے آؤگے
رولون گی مین بھی لاشون پہ جب مر کے آؤگے
۳۶
جاکر گرو حضور کے قدمون پہ مین نثار
لیتے ہین ہاتھ جوڑ کے رخصت وفا شعار
میرا کرین جو ذکر شہنشاہ نامدار
کہنا کہ دے چکین وہ ہمین اذن کارزار
ذیقدر ہے جو وقت یہ مرنے مین کد کرے
ہمت جو تم کرو تو خدا بھی مدد کرے
۳۷
نکلے یہ سُنکے خیمہ سے باہر وہ گلبدن
دیکھا کہ رو رہے ہین شہنشاہ بے وطن
مجرے کے بعد لائے زبانون پہ یہ سخن
قائم رہین غلامون کے سر پر شہہ زمن
آقا کا رحم و لطف زیادہ ہے باپ سے
ہم دونو بھائی طالب رخصت ہین آپ سے
۳۸
بچون کے مُنھ کو دیکھ کے بولے شہہ امم
کیا دے چکی رضا تمھین مادر اسیر غم
کی عرض اونسے اذن وغا پاچکے ہین ہم
کہتی ہین ہم غلامون سے روکر یہ دمبدم
مامون پہ صدقے ہونے کو گر رن مین جاؤگے
بخشون گی پھر نہ دودھ جو مر کر نہ آؤگے
۳۹
یہ سُنکے اونکو لے گئے گھر مین امام دین
چپکی کھڑی تھین در کے قرین زینب حزین
بھائی کی بڑھ کے سر سے قدم تک بلائین لین
شہ نے کہا بچھڑتے ہین دونو یہ مہ جبین
فصل آئی خاندان علی کے زوال کی
تمنے بھی انکو دیدی اجازت جدال کی
۴۰
دونو یہ لاڈلے مجھے بیٹون سے ہین سوا
مامون سے ایک دم نہوے تھے کبھی جدا
ہین جعفر و علی کی نشانی یہ دلربا
کیونکر جیونگا چھوٹ گئے گر یہ مہ لقا
زینبؑ یہ رن مین جاکے سلامت نہ آئین گے
دو داغ ایک دل پہ اوٹھائے نہ جائین گے
۴۱
زینبؑ نے عرض کی کہ بجا ہین یہ سب کلام
کیونکر نہون حضور کے ادنیٰ ہین یہ غلام
انکو نثار ہونے مین ہے فخر کا مقام
گر آج مر گئے تو رہا تا بہ حشر نام
یہ بھی تو ورثہ دار خدا کے ولی کے ہین
حضرت کے بھانجے ہین نواسے علی کے ہین
۴۲
کسکی مجال ہے کہ جو دے انکو رخصتین
حضرت سے ہاتھ جوڑ کے لے لین اجازتین
آقا پہ صدقہ ہونگے خوشا انکی قسمتین
دیکھین تو آپ دونو کی رُخ کی بشاشتین
ثابت نہین ہے کچھ کہ یہ دو دن کے پیاسے ہین
کس شیر کے شجاع ہین کسکے نواسے ہین
۴۳
جرأت تو اس گھرانے کی عالم پہ ہے عیان
مردانگی مین ایک ہین بچے ہون یا جوان
دونون نے م جھسے کی ہین جو کچھ ہمتین بیان
ذکر اونکا گر کرون تو ہنسینگے شہہ زمان
غصے مین ایک دونون کے چہرون کا رنگ تھا
چھوٹے مین سب علی کی جلالت کا ڈھنگ تھا
۴۴
کہتے تھے مجھسے رات کو دونون یہ گلغدار
امان سحر کو ہوگی لڑائی جو آشکار
آقا سے لیکے رن کی اجازت یہ انکسار
پہلے ہمین کو بھیجیے گا بہر کارزار
پہونچین گے دو دلیر جو اس عزو شان سے
مارین گے ابن سعد ستمگر کو جان سے
۴۵
گو جمع اوس طرف ہین بدآئین و بد مآل
کوئی علی کے لال تک آئے یہ کیا مجال
حاضر ہین بندگان شہنشاہ خوشخصال
مقتل کے مرز و بوم کو کر دین لہو سے لال
آفت ہو کچھ نہ سعد کے بیٹے سے بن پڑے
گھوڑون کے تنگ خون  ڈوبین اور رن پڑے
۴۶
مین نے کہا تمھاری تو عمرین بہت ہین
پانی ہو انہین تمھین دو روز سے بہم
غصے مین کانپ کانپ کے بولے یہ ذیحشم
کیا مرتضیٰ علی کے نواسے نہین ہین ہم
قوت مین ہم ہین نائب خیرالبشر کی طرح
کوفے کے در کو توڑینگے خیبر کے در کی طرح
۴۷
دیکھینگے اب حضور ہماری لڑٓائیان
ہونگی صفون پہ ہاتھون کی اپنی صفائیان
سُن لینگی آپ فوج ستم کی دوہائیان
لاشون سے پاٹ آئینگے مقتل کی کھائیان
جھپٹینگے ہم جو گھوڑون کی باگون کو پھیر کے
لشکر کے پہلوانون کو مارین گے گھیر کے
۴۸
گو سن مین کم ہین قد بھی کچھ ایسے نہین طویل
ہمت مین بے نظیر ہین جرأت مین بیعدیل
اللہ بھوک پیاس مین بچون کا ہے کفیل
چہرے جو سُرخ ہین یہ شجاعت کی ہے دلیل
پہلے پہل یہ جاتے ہین تیغ آزمائی کو
حضرت بھی دیکھین دور سے انکی لڑائی کو
۴۹
طالب ہین یہ تو رن کی رضا انکو دیجیئے
ہین یہ تو خانہ زاد نہ غم انکا کیجیئے
نہ رویئے نہ خون جگر آپ پیجیئے
میرا ہو دھیان گر تو قسم مجھ سے لیجیئے
حضرت کو ہے یہ رنج کہ ب رباد ہونگی مین
یہ مرکے آئین گے تو بہت شاد ہونگی مین
۵۰
باتین یہ سُنکے رونے لگے شاہ تشنہ لب
زینبؑ نے دونو بیٹون سے بڑھ کر کہا یہ تب
واری سدھارو دیر مناسب نہین ہے اب
تسلیم آخری کرو اسدم بصد ادب
آقا سے کہلو جو تمھین کہنا ضرور ہو
سمجھاؤن اب مین کیا تمھین خود ذیشعور ہو
۵۱
شہہ کے قدم پہ جُھک گئے زینب کے دلربا
کی عرض منتون سے کہ اب دیجیے رضا
رونے لگے وہ جب تو بصد شفقت و عطا
فرمایا خیر جاؤ سوے گلشنِ بقا
غازی رُکے نہین ہین کہین نیک راہ مین
سونپا تمھین امان رسالت پناہ مین
۵۲
مان نے کیا یہ مڑ کے اشارا کہ مین نثار
کیا عزتین حضور نے دین اور کیا وقار
کیون تمنے دیکھی بخشش سلطان نامدار
مان واری جائے گرد پھرو شہہ کے سات بار
رخصت کے مرتبے جو تمھین ہاتھ آئے ہین
یہ سب شرف امام کے صدقے مین پائے ہین
۵۳
مان صدقے آکے اب مرے سینے سے سر لگاؤ
میری طرف سے دھیان کسی بات کا نہ لاؤ
پہلے خفا تھی اب نہین کچھ رنج آؤ آؤ
اولجھی ہوئی سنوار دون زلفین تو رن مین جاؤ
وہ رسم مین کرونگی جو ہوتی ہین بیاہ مین
دولہا بناکے بھیجونگی مین قتل گاہ مین
۵۴
پیارو تمھین بھی ہمت مردانہ چاہیے
گو خورد ہو پہ طرز بزرگان چاہیے
حیدر کی طرح جنگ دلیرانہ چاہیے
جو کہہ رہی ہون چاہیے یہ یا نہ چاہیے
نقشہ دکھا دو شیر خدا کے جلال کا
سب طور ہو وغا مین علی کے جدال کا
۵۵
ہان وقت جنگ بھائی سے بھائی جدا نہو
کوئی لبون پہ ذکر خدا کے سوا نہو
فاقون کا تشنگی کا زبان پر گلا نہو
دریا پہ بھی توجہ خاطر ذرا نہو
دو دن سے تشنہ کام تمھارا امام ہے
ندّی سے دور لڑکے مرو اسمین نام ہے
۵۶
تم ہو غلام خاص شہہ کائنات کے
کیون جاؤ کام کیا ہے کنارے فرات کے
پیجو نہ سوہون جام گر آبِ حیات کے
جو مرد ہین وہ رہتے ہین طالب ممات کے
تیغ و سپر سے وقت وغا کام چاہیے
جانین رہین و یا نہ رہین نام چاہیے
۵۷
تاثیر مان کے دودھ کی بچو دکھائیو
مثل اسد جھپٹ کے ہر اک صف پہ جائیو
سینون پہ زخم نیزہ و شمشیر کھائیو
ڈھالون کو وقت حرب رخون پر نہ لائیو
یون کیجیو وغا جو شجاعون کا ڈھنگ ہے
منھ کو چھپانا جنگ مین مردون کا ننگ ہے
۵۸
تمتو خدا کے فضل سے شیرون کے شیر ہو
قوت دکھاؤ وہ کہ زبردست زیر ہو
دنیا سے جلد جانے مین پیارو نہ دیر ہو
مین خود سمجھ گئی ہون کہ جینے سے سیر ہو
مردانگی ہے ہاشمیون کی سرشت مین
خون مین نہاکے جائیو سیدھے بہشت مین
۵۹
ہاتھون کو جوڑ جوڑ کے بولے وہ تشنہ کام
فرما دیا ہے جو وہی ہوئیگا لاکلام
ہے پاس آبرو ہمین اے خواہر امام
دریا کو آنکھ اوٹھا کے نہ دیکھین گے یہ غلام
غل ہوگا چھوٹے سِن مین بڑے نام کر گئے
سن لیجیے گا آپ کہ پیاسے گذر گئے
۶۰
خوش ہوکے لائین کشتیون مین فاخرہ لباس
پہلے سنوارین دونو کی زلفین بدرد و یاس
کپڑے پہنا کے کہنے لگی وہ فلک اساس
واری چلو سلام کو شاہ امم کے پاس
شادی بڑی ہے مان کے دلِ نامراد کو
حضرت کے گرد بھرکے سدھارو جہاد کو
۶۱
لائین حضور شاہ جو اونکو بدرد وغم
کی عرض مرنے جاتے ہین رن مین یہ ذیحشم
مجرے کو شاہِ دین کے وہ بچے ہوے جو خم
سر کو جُھکاکے رونے لگے سرور امم
فرمایا وہ جگر پہ نئے زخم پڑتے ہین
بیکس بہن کے لال بھی ہمسے بچھڑتے ہین
۶۲
حضرت کے گرد پھر کے چلے جب وہ  مہ لقا
دونو سے روکے شاہ کی ہمشیر نے کہا
دیکھو کھڑے ہین سب حرم سبط مصطفےٰ
مجرے کرو جُھکا کے سرون کو یہ مان فدا
لاکھون سے بہر حرب جو مقتل مین جاؤگے
دل مان کا بولتا ہے کہ پھر کر نہ آؤگے
۶۳
تسلیم کرکے بس ہوے رخصت وہ لالہ فام
بچون کے ساتھ ساتھ تھین سیدانیان تمام
اوٹھا حرم کے خیمے کا پردا یہ احترام
نکلے عجب شان سے وہ آسمان مقام
چہرون سے آفتاب کی ضو گرد ہو گئی
مقتل کی دھوپ گرم جو تھی سرد ہوگئی
۶۴
چہرون پہ چاند سے بھی ضیا مین دو چند ہین
پست و بلند حسن سے سب بہرہ مند ہین
پیش خدا حسینون کے رتبے بلند ہین
جنت مین حورعین کو یہ ثکلین پسند ہین
جن بھی ہین محو حسن ہوا پر رُکے ہوے
تکتے ہین آسمان سے فرشتے جُھکے ہوے
۶۵
شرمندہ ماہ و مہر ہین اللہ رے نور حُسن
عزّوشرف ادب سے ہین حاضر حضور حُسن
چہرون کی ضو سے چار طرف ہے ظہور حُسن
اسپر نہ ادعا ہے نہ کچھ ہے غرور حُسن
چین بر جبین کھڑے ہین وغا پر تُلے ہوے
دونون کے نیمچون کے ہین ڈورے کھلے ہوے
۶۶
ہین چھوٹے چھوٹے قد چمن حسن کے نہال
دیکھے سے جنکے سرو سہی کو ہو انفعال
وہ شان وہ شکوہ و اجلال وہ جمال
پیشانیان ہین حسن مین خورشید بیمثال
زلفین رخون پہ دیکھین جو قدرت شناس ہین
دو راتین اور دو سحرین پاس پاس ہین
۶۷
ابرو کے نیمچون کی صف کیا کرون رقم
ہے خوف کلک کو کہ کہین سر نہو قلم
ہے شرم سے ہلال کی گردن فلک پہ خم
دشمن جو دیکھ لے تو نکل جائے تن سے دم
بے تیغ قتل ہوگا وہ جو کینہ خواہ ہے
جنبش ہوئی انھین تو خدا کی پناہ ہے
۶۸
چشمان در فشان سے مین کس شے کو دون مثال
نرگس کا خواب مین مجھے آتا نہین خیال
تشبیہ تام ہو یہی شاعر کا ہے کمال
ناقص مشبہ بہ ہو تو سامع کو ہو ملال
ہین پتلیان رخون پہ احاطہ کیے ہوے
حورین کھڑی ہین نور خدا کو لیے ہوے
۶۹
عارض ہین صاف آئینہ نور کردگار
مُنھ دیکھ لے بشر وہ ہین شفاف و آبدار
وہ رنگین کہ جنپہ گل ارغوان نثار
بلبل انھین کے عشق مین رہتی ہے بیقرار
دیکھے سے انکے خلد کی سیرین حصول ہین
تازے یہ مرتضیٰ کے گلستان کے پھول ہین
۷۰
دندان و لب کو دیکھ کے لکنت مین ہے زبان
کچھ لکھ سکے قلم کی یہ طاقت بھلا کہان
دُرِ ثمین صدف مین خجالت سے ہین نہان
یاقوت سنگ سخت ہے عالم پہ ہے عیان
جھڑتے ہین مُنھ سے پھول یہ جب مسکراتے ہین
لعل ان لبون کو دیکھ کے آنکھین چُراتے ہین
۷۱
آئے جری بنے ہوے اسپان تیز رو
وہ اونکی کلغیون کی چمک ہیکلون کی ضو
سم ہین جو آفتاب تو نعل انکے ماہ نو
رفرف مثال ایک ہے اور ایک برق رو
سائے ہین انکے دھوپ مین بیتاب اسطرح
آتش پہ ڈال دے کوئی سیماب جسطرح
۷۲
الحمد پڑھ کے گھوڑون پہ غازی ہوے سوار
دی پیک نے اودھر یہ خبر جا کے ایکبار
آتے ہین دو ہزبر خبردار و ہوشیار
رعب و نہیب و داب رخون سے ہے آشکار
ثابت نہین ہے کچھ یہ خلف کس ولی کے ہین
ہمت پکارتی ہے نواسے علی کے ہین
۷۳
دیکھو کہ کس شکوہ سے آتے ہین وہ ادھر
حاضر ہے ساتھ ہاتھون کو جوڑے ہوے ظفر
رُخ ہین وہ آفتاب کے تھمتی نہین نظر
ظاہر مین گو ہین طفل پر اللہ رے جگر
غازی ہین صف شکن ہین جری ہین دلیر ہین
بچے نہین یہ بیشۂ حیدر کے شیر ہین
۷۴
یہ ذکر تھا ابھی کہ یکایک دلیر آئے
ٹھنڈھی ہوا مین گھوڑون کی باگون کو پھیر آئے
گو مسکراتے فوج ستم تک بہ دیر آئے
یون آئے جسطرح صف آہو پہ شیر آئے
اوٹھا غر یو فوج ضلالت شعار مین
چرچا ہوا وغا کا صفِ کارزار مین
۷۵
ڈنکا ہوا سپاہ مخالف مین ناگہان
نام آورون نے کھول دئے فوج کے نشان
نے کی صدا زمین سے گئی تابہ آسمان
لشکر مین پڑ گیا وہ تلاطم کہ الامان
ترکش کے مُنھ کو صف مین کوئی کھولنے لگا
اوٹھا دُہل کا شور کہ رن بولنے لگا
۷۶
بڑھ کر پکارتے تھے یساول یہ بار بار
سیدانیو پرون سے بڑھو بہر کارزار
ہٹتے نہین لڑائی سے مردان سرگذار
شیرون سے سامنا ہے ترائی سے ہوشیار
مالک یہی ہین دشت و جبال و بحار کے
دریا کو چھین لین گے یہ تلوارین مار کے
۷۷
پہونچے قریب فوج جو حیدر کے شیر تو
برچھے زمین پہ گاڑ کے دیکھا ادھر اُدھر
تیغین پکڑ کے لشکر اعدا پہ کی نظر
نعرہ کیا کہ او پسرِ سعد کینہ ور
ہم ہین دلیر جان کے جانے کا غم نہین
یا تُو نہین ہے جنگ مین یا آج ہم نہین
۷۸
ہے گرچہ تو مقدمۃ الجیش اوشقی
کیا لطف غازیون نے جو تجھ سے وغا نہ کی
اے تو سہی نہ فوج مین پڑ جاے کھلبلی
ٹھہرے نہ دیو تیغ علی جس جگہ چلی
لکھے ہین اپنے اسم شجاعون کی فرد مین
ہم تجکو پہلے قتل کرین گے نبرد مین
۷۹
صف سے نکل کے سامنے آ اوستم شعار
ڈھالون مین کیون چھپا ہوا ہے او سیاہ کار
کھل جائیگا چلین گے جو ان نیمچون کے وار
اوپر فوج دیکھ لے بچون کی کارزار
توڑینگے صف شکست تجھے دیکے جائینگے
مامون کے پاس ہم ترا سر لیکے جائینگے
۸۰
جھپٹے ادھر تو غیظ مین آکر وہ رشک ماہ
بھاگا دہک کے خیمے کے اندر وہ رو سیاہ
گرد آگئی مدد کو صفین باندھ کر سپاہ
بولا کمان کشون سے یہ تب شمر کینہ خواہ
اب انکو دم نہ لینے کی مہلت اک آن دو
تیرون سے ہان دلیرون کے سینون کو چھان دو
۸۱
لشکر سے تیر آئے جو بچون پہ بیشمار
کھینچے ادھر بھی نیمچے دونو نے ایکبار
ڈھالون کو لے کے ہاتھون مین شیرون نے استوار
حملے کیے جو فوج پہ چمکا کے راہوار
چھوڑا نہ تن پہ ایک کے سر کو ہزار مین
اوّل کی صف اخیر ہوئی پہلے وار مین
۸۲
یون دوسرے پرے پہ جھپٹ کر گئے ہزبر
جنگل مین جس طرح صف آہو پہ جاے ببر
سچ ہے اجل کے مُنھ پہ ٹھہرنا ہے سخت جبر
ڈھالین اوٹھین کہ جھوم کے آتا ہے جیسے ابر
سارا چلن تھا نیمچون مین ذوالفقار کا
پیدل کے تھے نہ پاؤن نہ سر تھا سوار کا
۸۳
سن سن چلے جو نیمچے ہر تن سے سر گرا
گھوڑے سے خاک پر کوئی بیداد گر گرا
یہ ہاتھ اوس طرف تو وہ بازو ادھر گرا
دو ہوگئی سپر کہین کٹ کر تبر گرا
راکب سمون کے پاس پڑے تھے مرے ہوے
کوتل فرس کھڑے تھے لہو مین بھرے ہوے
۸۴
لڑتے تھے بانکنپن سے وہ صفدر الگ الگ
کٹ کر تنون سے گر رہے تھے سر الگ الگ
دو غول فوج کے تھے ب رابر الگ الگ
دکھلا رہے تھے تیغون ک ے جوہر الگ الگ
پھرتے تھے جب یہ سینۂ دشمن کو کاٹ کے
وہ اوس طرف لپکتے تھے توسن کو کاٹ کے
۸۵
دونون کے نیمچون کے ہین قد ایک دم ہین ایک
کاٹ ایک گھاٹ ایک ہے مُنھ ایک خم ہین ایک
جوہر مین آبرو مین برش مین بہم ہین ایک
چشمک ہے فرد فرد سے ہردم کہ ہم ہین ایک
بجلی بھی ہین شرر بھی دم کارزار ہین
دشمن پہ مل کے چلتے ہین جب ذوالفقار ہین
۸۶
اسوار بے نظیر تو رہوار بے مثال
چھلبل سے جنکے بھول گئے چوکڑی غزال
ہین چوٹیان کہ حور کی بکھرے ہوئے ہین بال
تھمتے نہین زمین پہ یہ ہے سرعتون کا حال
پہونچون فلک پہ قصد یہی ہر نفس مین ہے
چھولون قدم کی گرد ہوا اس ہوس مین ہے
۸۷
راکب جو سن مین کم ہین تو ناکند ہین عقاب
وہ نرم روئین جلد پہ مخمل مین جیسے خواب
وہ گردنون کے خم وہ پس و پیش لاجواب
آنکھین جو دیکھ لین تو نہ مردم کو آئے خواب
دوڑین تو پار جائین فلک کے حصار کے
صدقے انھین پہ ہوتے ہین آہو تتار کے
۸۸
نازک مزاج و نسترن اندام و ارجمند
ڈھالے ہوے ہین نور کے سانچے مین جوڑبند
فرفر نفس جو بھرتے ہین اسپان سربلند
کہتے ہین ہوشمند کہ رفرف ہین یہ سمند
انکی سُبک روی کا کسی سے بیان نہو
دوڑین جو یہ زمین پہ سمون کا نشان نہو
۸۹
آہو کہون تو آہو مین یہ تیزبان کہان
صحرا کے جانور ہین سبک خیزیان کہان
اوسکے عرق کے قطرون مین در ریزیان کہان
وان ہر نفس مین یہ شرر انگیزیان کہان
جانداریون پہ عاشق و شیدا زمانہ تھا
دونو کو عکس موے مژہ تازیانہ تھا
۹۰
ڈر ڈر کے دور فوج کے اسوار ہٹ گئے
ڈھالون مین مُھن چھپا کے نمودار ہٹ گئے
پیدل بھی پھینک پھینک کے ہتھیار ہٹ گئے
کرّار جب بڑھے تو وہ فرار ہٹ گئے
بچون کے سامنے کوئی نامی جوان نہ تھا
بیرق کا ذکر کیا کہ علم کا نشان نہ تھا
۹۱
پیرون مین عقل تھی نہ جوانون مین ہوش تھے
جو جو زبان دراز تھے وہ بھی خموش تھے
زخمی تھے اونکے صدر بھی جو درعہ پوش تھے
کیا دونون شاہزادون کو جرأت کے جوش تھے
جاتے تھے یون لڑائی مین ہر بدمآل پر
جیسے اسد جھپٹتے ہین بن مین غرال پر
۹۲
دونون گئے جدھر کو صفین توڑ توڑ کے
سفاک رن سے ہٹ گئے مُنھ موڑ موڑ کے
ٹکڑے کیے میان کے جوہر جوڑ جوڑ کے
بھاگے شریر طبل و علم چھوڑ چھوڑ کے
غل تھا کہ دم مین جنگ کا قصہ تمام ہے
آگے بڑھے تو انکا عمل تابہ شام ہے
۹۳
لشکر مین ھشر تھا کہ قیامت کا دن ہے آج
راحت مین نوجوان ہے نہ کوئی سن ہے آج
انسان وہ کونسا ہے کہ جو مطمئن ہے آج
پوشیدہ کوہ قاف مین ہر ایک جن ہے آج
طائر بھی پر سمیٹ کے بیٹھے ہین آڑ مین
جنگل کے شیر ڈر کے چھپے ہین پہاڑ مین
۹۴
اک غلغلہ تھا جنگ کا اللہ رے دار و گیر
وہ شیحۂ فرس وہ چکا چک تیغ و تیر
وہ طبل کی صدا وہ نئے و سنج کی نفیر
جنبش مین ارض ہے تو تزلزل مین چرخ پیر
ایذا تھی ساکنان نشیب و فراز کو
طوفان ہلا رہا تھا زمین کے جہاز کو
۹۵
تیر افگنون کے جنگ مین سر کٹ کے رہ گئے
ہاتھون مین گرز زین مین تبر کٹ کے رہ گئے
بہتون کے سینے تابہ کمر کٹ کے رہ گئے
سینون کے ساتھ قلب و جگر کٹ کے رہ گئے
نعرے یہ تھے کہ شیرون کو جب غیظ آتے ہین
یون بزدلون کے تیغون سے ٹکڑے اوڑاتے ہین
۹۶
مشہور ہین جہان مین دلاور ہمارے جد
پیوستہ جو رسول کی کرتے رہے مدد
واقف ہین وہ عراق کے جتنے ہین نیک و بد
اونپر ازل سے ہے کرم مفضل احد
ابتک عرب کی قوم مین شہرے ہین حرب کے
سکّے ہر ایک قلب پہ ہین اونکی ضرب کے
۹۷
نانا وصیٔ شاہ عرب شیر کردگار
جنسے بناے دین محمدؐ ہے استوار
اُستاد جبرئیل ہے وہ آسمان وقار
خیبر کے در سے قوت حیدر ہے آشکار
ہاتھون مین اپنے زور خدا کے ولی کے ہین
عالم پہ ہے عیان کہ نواسے علی کے ہین
۹۸
پلٹے جو نیزہ بازون پر پاگون کو موڑ کے
پھینکے زمین پہ شیرون نے برچھے مڑوڑ کے
پیدل کے صف پہ آئی جو اوس صف کو توڑکے
نامرد گڑگڑانے لگے ہاتھ جوڑ کے
آنکھون کے نیچے موت کے تصویرین پھیر گئین
کانپے جو پاؤن ہاتھ سے شمشیرین گر گئین
۹۹
شیرانہ جس پرے پہ گئے نعرہ مار کے
سر سیکڑون سوارون کے پھینکے اوزار ککے
تن سے گرائے ہاتھ کسی نابکار کے
اور کاٹے بند بند کسی بدشعار کے
الفت تھی قطع ایک کو اک جانتا نہ تھا
بیٹا پدر کی لاش کو پہچانتا نہ تھا
۱۰۰
کہتے تھے ۔۔۔۔۔۔۔۔۔۔۔۔۔۔۔۔۔۔۔
کہتی تھی فتح دور رہے تمسے چشم بد
سر سبز ہون نہ جنگ مین یہ بانیٔ حسد
تم دونو سر خرو ہو دنیا مین تاابد
جو ہو بلا حسینؑ کے صدقے سے رد رہے
تمپر سدا وصیٔ نبیؐ کی مدد رہے
۱۰۱
زخمی تھے زخمیون کے برابر ہزارہا
ریتی پہ سر پڑے تھے سراسر ہزارہا
بکتر کہین تھے اور کہین مغفر ہزارہا
تیرون کے پر تھے اوج ہوا رپ ہزارہا
بالاؤ پست لاشون کے انبار کر دیے
حربے تھے جتنے کاٹ کے بیکار کردیے
۱۰۲
اللہ رے اوس گروہ سے دونو کی کارزار
گنتی تھی زخمیون کی نہ لاشون کا تھا شمار
اس مورچے پہ تھے کبھی اوس مورچے کے پار
اک صف جو قتل کی تو جمی دوسری قطار
بچون سے معرکے کبھی ایسے پڑے نہین
اس طرح تین روز کے پیاسے لڑے نہین
۱۰۳
میدان مین جب سے آئے تھے دونو وہ گلغدار
زینبؑ کھڑی تھین ڈیورھی پہ نالان و بیقرار
فضہ سے اضطراب مین کہتی تھین باربار
تو جاکے دیکھ آ مرے بچون کی کارزار
لڑتے ہوے کدھر مرے نور نظر گئے
کیا جانئے وہ ہین کہ جہان سے گذر گئے
۱۰۴
مشغول ہون وغا مین اگر وہ وفا شعار
اوسوقت ٹوکیو نہ اونھین اے خجستہ کار
پوچھین جو دیکھکر تجھے مادر کا حال زار
کہنا دعائین دیتی ہے تمکو وہ دلفگار
خالق کہین یہ جنگ کا قصہ فرو کرے
اللہ فاطمہ سے مجھے سرخرو  کرے
۱۰۵
اللہ تمکو لشکر اعدا پہ دے ظفر
ہان یہ خیال ہے مجھ سب سے زیادہ تر
بیٹھی ہون انتظار مین مین سوختہ جگر
ابتک نہ لائے تم بن سعد لعین کا سر
دشمن سے آل پاک نبی کی وغا کرو
وعدہ جو کر گئے ہو اوسے تم وفا کرو
۱۰۶
تم دونون شیر ہوگے جو آمادۂ جدال
چھپ جائے گا دبک کے وہ خود صورتِ شغال
الحرب خدعتہ کا رہے جنگ مین خیال
اوسکے قریب جاکے کرو فوج سے جدال
رن سے پرے بھگاتے ہی اک بار پھر پڑو
تیغین پکڑ کے خیمۂ ظالم پہ گر پڑو
۱۰۷
بیوجہ آل پاک کا دشمن ہے بے ادب
سر اوسکا لاؤ کاٹ کے جانون مین تمکو تب
بعد اوس لعین کے کوئی نہوگا وغا طلب
خود ڈر کے بھاگ جائیگی فوج یزید سب
غل ہوگا آبرو کی شجاعون نے بات کی
سمجھین گے سب کہ شیر کے بچون نے گھات کی
۱۰۸
نکلی جو گھر سے خادمۂ آل مصطفاؐ
دیکھا بغور دور سے اوسنے یہ ماجرا
لڑتے ہین فوج ظلم سے دونو وہ مہ لقا
چھائی ہوئی ہے شام کے لشکر کی اک گھٹا
تیغون کی بجلیان ہین بڑی دار و گیر ہے
ابر ستم سے بارش باران تیر ہے
۱۰۹
تھامے عصا کو دیکھتے تھے وہ نکو سیر
جو پڑ گئی محمدؐ ذیجاہ کی نظر
گھبرا کے یہ بڑے کو پکارے بچشم تر
فضہ کھڑی ہین دیر سے جلد آیئے ادھر
آنکھین ہماری اشکون سے اسوقت بھر گئین
شاید جہان سے والدہ صاحب گذر گئین
۱۱۰
جلدی اوتر کے گھوڑون سے باچشم اشکبار
پوچھا تڑپ کے دونون نے مادر کا حال زار
کی عرض خیریت ہے نہ گھبراؤ مین نثار
سر کھولے مانگتی ہے دعائین وہ دلفگار
فرمایا ہے کہ تم تو سیعد و رشید ہو
سر ابن سعد نحس کا لاؤ تو عید ہے
۱۱۱
اورون سے بے حصول تو کرتے رہے وغا
سردار کو نہ جان سے مارا یہ کیا کیا
وعدہ بھی اپنا بھول گئے تمپہ مان فدا
جو مجھ سے کہہ گئے تھے اوسے بھی بُھلا دیا
لازم ہے اپنے قول کا ہردم خیال ہو
مان صدقے تم تو مخبر صادق کے لال ہو
۱۱۲
فضہ پیام دیکے پھرے وان سے اشکبار
گھوڑون پہ یان پلٹ کے وہ صفدر ہوے سوار
آواز دی یہ شمر کو دونو نے ایک بار
بتلا کہان چھپا ہے بن سعد نابکار
پلٹینگے یارگاہ کو لاشون سے پاٹ کے
ہم پھینک دین گے خیمے کو تیغون سے کاٹ کے
۱۱۳
یہ کہکے مرکبون کو اوڑایا بکر و فر
روکے سے فوج کے کہین رُکتے ہین شیر نر
جاکر کسی نے دی یہ بن سعد کو خبر
خیمے کی سمت آتے ہین دونو وہ پُرجگر
گھوڑون کو اس روش مین اوڑاتے ہین غیظ مین
جیسے اسد شکار پہ جاتے ہین غیظ مین
۱۱۴
گھبرا گیا یہ سُنکے خبر وہ زبون خصال
دو پہلوان عقب مین کھڑے تھے مثال زال
بولا یہ اونسے مُڑ کے وہ بدکار و بدمآل
آتے ہین لڑتے حیدر و جعفر کے  نونہال
ڈر ہے کہ جنگ مین کہین میرا ضرر نہو
یون مار لو اُنھین کہ کسیکو خبر نہ ہو
۱۱۵
دونو کے قتل کی مجھے آئیگی جب خبر
اسکے عوض مین تمکو بہت دونگا مال و زر
بنتا ہے کام ہوتی ہے تب لطف کی نظر
عہدہ ملے گا اور بھی اس سے زیادہ تر
خوش ہونگا گر لہو مین اُنھین بھرکے آؤگے
خلعت بھی دونگا جنگ جو سر کے آؤگے
۱۱۶
نکلے سلاح حرب لگائی وہ خود پسند
عفریت سے بھی تھے قدوقامت مین کچھ بلند
تھے سب درشت و چست و گران تن کے جوڑ بند
شانون پہ ڈھالین ڈھالون پہ تھے حلقۂ کمند
آنکھین کبود ابروؤن پر بل پڑے ہوے
مانند دیو در کے قریب آکھڑے ہوے
۱۱۷
پہونچے جو غیظ مین یہ غضںفر قریب تر
نعرے کیے کہ سینون مین ہِل ہِل گئے جگر
تیور بدل بدل کے پکارے وہ بدسیر
ٹھہرے رہو وہین نہ اب آنا قریب در
انسان تو کیا فرشتے کا یان تک گذر نہین
خیمہ یہ میر فوج کا ہے کیا خبر نہین
۱۱۸
تلوارین تول کر یہ پکارے وہ خوشخصال
روکوگے تم ہمین یہ تمھاری نہین مجال
رستم سا پہلوان ہو تو ہم جانتے ہین زال
شیرون کے شیر ہین اسدِ کبریا کے لال
اوسکو پیام مرگ کا دینے کو آئے ہین
ہم سر امیر شام کا لینے کو آئے ہین
۱۱۹
چھوٹے نے عرض کی کہ نہ تاخیر کیجیئے
اب کچھ نہ ان ذلیلون سے تقریر کیجئے
جلد اوس لعین کے قتل کی تدبیر کیجیئے
گھوڑے اوٹھا کے نعرۂ تکبیر کیجیئے
یان برہمی ہو وان کوئی مکر اوسکا چل نہ جاے
خیمے سے بھاگ کر کہین ظالم نکل نہ جاے
۱۲۰
چلیے حضور دیر کا موقع نہین ہے اب
ہے سر پہ دھوپ اور ہین ہم کب سے تشنہ لب
خیمے کی راہ بند جو کی ہے شقی نے سب
ڈر کر دبک رہا ہے اسی مین وہ بے ادب
ان دونو بزدلون کے سرون کو اُتار کے
یہ خیمہ کو کاٹ ڈالیے تلوارین مار کے
۱۲۱
زندہ جو ہاتھ آئے یہ بدکار و بدگمان
کیا کوش ہون والدہ جو اسے لے چلین وہان
گو یہ سیاہ رو ہے تن و توش مین گران
کرنا ہے آج اپنی بھی قوت کا امتحان
پکڑینگے ہم کلائیان پنجون کے زور سے
باندھین حضور بازوؤن کو باگ ڈور سے
۱۲۲
یہ کہکے کھینچین دونو نے تلوارین میان سے
ڈھالین سنبھالیین ہاتھون مین کس آن بان سے
بڑھتے چلے جو حیدر و جعفر کی شان سے
صاف آئی مرحبا کی صدا آسمان سے
تیغون کی بجلیان جو یکایک چمک گئین
خورشید آسمان کی بھی آنکھین جھپک گئین
۱۲۳
وہ بھی قریب آگئے تیغین سنبھال کے
بچون کو دیکھا دونو نے آنکھین نکال کے
برچھے لیئے جو گھوڑون کو کاوے پہ ڈال کے 
دی موت نے صدا کہ ذرا دیکھ بھال کے
نیزون کے بند کھولین گے وہ ذی ہنر ہین یہ
کھل جائیگا کہ عقدہ کشا کے پسر ہین یہ
۱۲۴
باندھے جو بند نیزون کے دونو نے تین چار
تازی بڑھائے یان سے بھی شیرون نے ایکبار
اللہ رے ہوش بچون کے ہنگام کارزار
وار اونکے روک کر جو کیے نیمچون کے وار
تولا جو عقل مین تو زیادہ نہ کم ہوے
کیا ہاتھ تھا کہ بیچ سے نیزے قلم ہوے
۱۲۵
چلون مین رکھ کے تیرون کو چلائے وہ شریر
تیر افگنی مین کوئی ہمارا نہین نظیر
ارجن بھی ہمسے سہم کے ہوتا ہے گوشہ گیر
بولے یہ مسکراکے علی کے مہ مُنیر
اس کبر سے کہین غضبِ کبریا نہو
ایسا نہوکہ تیراجل کا نشانا ہو
۱۲۶
چلائین گی کڑک کے کمانین یہ دمبدم
جب تک کہ دم ہے تمسے کشیدہ رہین گے ہم
پیکان کہین گے تن سے اگر سر بھی ہو قلم
ہم سر نہونگے خالق آفاق کی قسم
تیرون کے پر کہین گے یہ سرکش ہوا پہ ہین
سوفار بھی ہنسین گے کہ ظالم خطا پہ ہین
۱۲۷
کھینچے ہوے تھے چلون کو ہاتھون مین وہ شریر
بدکیش چاہتے تھے کہ سر ہون کمان سے تیر
جھپٹے جو لے کے تیغون کو وہ آسمان سریر
کین ضربتین کہ لوٹ گئے سب جوان و پیر
ہاتھون مین کس عجیب دم دار و گیر تھے
چلّے تھے نہ کمانین نہ ترکش نہ تیر تھے
۱۲۸
بچون سے جب یہ دو نویلون نے اوٹھائی زک
تیغین کمر سے کھینچ کے جھپٹے وہ یک بیک
شرمائے جن سے برق وہ تیغون مین تھی چمک
آکر برس پڑے وہ صغیرون پہ بے دھڑک
دشمن سے کوئی لڑتا ہے بے جدّوکد کیے
سب اونکے وار روک کے ڈھالون پہ رد کیے
۱۲۹
ہان ساقیا پلادے مئے مشک بو مجھے
اک عمر سے ہے بادہ پرستی کی خو مجھے
وہ مست ہون کہ اب نہین کچھ آرزو مجھے
میخانۂ نجف کی ہے ہان جستجو مجھے
ہردم زبان پہ نام ہے پہلے امام کا
طالب ہون ایک بادۂ کوثر کے جام کا
۱۳۰
ساقی ملا کے تیغ کا پانی شراب لا
وقتِ وغا ہے ساغر آئینہ تاب لا
لکھتا ہون حال حرب گلابی شتاب لا
کانٹا لگے تو گل کے کٹورے مین آب لا
اک حشر ہوگا وادیٔ ہنگامہ خیز مین
سردو شرابیون کے کٹین گے ستیز مین
۱۳۱
بائین طرف وہ لاتے تھے جب چھیڑ کر سمند
مُرتے تھے دہنی سمت کو دونو یہ ارجمند
آتے تھے زد پہ سامنے جب وہ جفا پسند
جاتے تھے اُڑکے یان سے بھی اسپان سربلند
چوٹین جو چل رہی تھین ذرا فرق و بین سے
ڈھالون پہ وار رک رہے تھے جانبین سے
۱۳۲
آئی ادھر یہ سن سے وہ زن سے نکل گئے
وہ دب گئی یہ تول کے تیغین سنبھل گئے
گھوڑے اوٹھا کے جب یہ گئے برمحل گئے
ظالم جہان پہ تھم گئے سو وار چل گئے
غل تھا کہ انکے ہاتھون کی ضربین بلا کی ہین
چوٹین یہ سب بندھی ہوئی شکل کسا کی ہین
۱۳۳
پڑتی تھین انکے ہاتھون کی چوٹین جو بار بار
غصے مین آکے اور چھٹتے تھے نابکار
کین ضربتین جو مثل یداللہ نامدار
پنجون سے تیغین چُھٹ کے گرین وہ پرون کے پار
بچون کے ہاتھ دہنے پہ جاکر جو پھر پڑے
سر دونو کٹ کے خیمے کی ڈیوڑھی پہ گر پڑے
۱۳۴
دیکھا شقی نے جبکہ ظفر پاچکے یہ سُور
سوچا کہ اب یہ قتل کرینگے مجھے ضرور
بھاگا قنات خیمہ اوٹھا کر وہ ذی شعور
درآئے بارگاہ کے اندر بھی یہ غیور
غصہ تھا ڈھونڈھنے مین جو اوس بدشعار کے
خیمہ کے پرزے کر دیے تلوارین مار کے
۱۳۵
نعرہ کیا کہ سامنے آمرو گر ہے تو
بچون سے ڈر کے چھپ گیا ظالم کدھر ہے تو
اس بزدلی پہ طالب فتح وظفر ہے تو
گھر تیرا منہدم ہوا اور بیخبر ہے تو
اپنی شکستگی کی کسی سے خبر تو کر
خیمہ کٹا پڑا ہوا ہے وہ نظر تو کر
۱۳۶
یہ کہکے پھر جھپٹنے لگے مثل شیر نر
زخمی کیا کسیکو تو کاٹا کسی کا سر
وہ فوج کا ہجوم وہ لشکر کا شور و شر
آخر گھرے سپاہ مین دونون وہ پر جگر
ضرب تبر سے مرکبون پر ڈگمگا گئے
بچے لہو مین سر سے قدم تک نہا گئے
۱۳۷
واحسرتا وہ فوج ستم اور دو صغیر
وہ گل سے جسم اور وہ زخم سنان و تیر
گھوڑون پہ غش مین جھومتے تھے وہ مہ منیر
تیغین علم کیے ہوے تھا لشکر کثیر
یہ ظلم تین روز کے پیاسون کے واسطے
زہرا تڑپ رہی ہین نواسون کے واسطے
۱۳۸
ہلہ ہوا تمام شریرون کا ایک بار
غل تھا کہ اب نکلنے نہ پائین یہ نامدار
پیہم چلے جو تیر کمانون سے دس ہزار
پیکان ظلم ہو گئے سینون کے وار پار
تیغے جو پہلوانون کے شانون پہ پھر پڑے
بچے زمین پہ گھوڑون سے تیورا کے گر پڑے
۱۳۹
حضرت کھڑے تھے خیمے کے در پر بچشم تر
ناگاہ دوڑ کر علی اکبر نے دی خبر
گھوڑون سے گر پڑُے ہین پھوپھی جان کے پسر
چلیے حضور کٹتے ہین بچون کے تن سے سر
زخمی ہین اژدہام مین بیحال ہو نہ جائین
ڈر ہے کہ لاشے بچون کے پامال نہ ہوجائین
۱۴۰
ناگہہ اودھر سپاہ مین طبل ظفر بجاہ
دوڑے ادھر سے روتے ہوے سبط مصطفا
تیغین لیے تھے قاسم و عباس باوفا
مڑمڑکے کہتے جاتے تھے شہہ وا مصیبتا
غربت مین دونو بیٹون سے اکبار چُھٹ گئی
پردیس مین بہن کی بضاعت بھی لُٹ گئی
۱۴۱
لاشون پہ بھانجون کو جو پہونچے امام دین
دیکھا تڑپ رہے ہین زمین پر وہ نازنین
پیوست چھاتیون مین ہین دونو کے تیر کین
آلودہ خاک و خون مین ہین زینب کے نازنین
دونو کے ہین غبار مین گیسو اٹے ہوے
سر سے عمامے دور پڑے ہین کٹے ہوے
۱۴۲
سر رکھ کے گود مین شہہ دین نے بصد الم
آواز دی تو ہوش مین آئے وہ ذی حشم
پونچھا جو حال زار تو بولے بدر و غم
لے لیجیئے مان کے پاس ہمین یا شہہ امم
وہ بھی ہون وقت نزع روانِ جستجو یہ ہے
دم نکلین اونکی گود مین اب آرزو یہ ہے
۱۴۳
خیمے مین لائے زخمیون کو رن سے حسینؑ جب
سر پیٹنے لگے حرم شاہ مشرقین
ماتم کی صف پہ کرنے لگین بیبیان جو بین
فرمایا شہ نے ج یتے ہین دونو پہ نور عین
وسواس کی جگہ ہے نہ آہ و بکا کرو
زینب نہو تباہ یہ حق سے دعا کرو
۱۴۴
آہستہ مسندون پہ لٹکاکر شہہ انام
آئے قریب زینب ناشاد و تشنہ کام
روکر کہا تمام یہ دونو ہین لالہ فام
دیدار انکے دیکھ لو اے خواہر امام
سینون پہ زخم خنجر و شمشیر کھائے ہین
یہ تمکو دیکھنے کے لیے رن سے آئے ہین
۱۴۵
حضرت کے اس بیان پہ لہو ہو گیا جگر
رقت کو ضبط کرکے اوٹھی وہ نکوسیر
آئی وہان کہ لیٹے تھے جس جا وہ سمیر
بچون کی سمت غور سے زینب نے کی نظر
بیٹون کو زخمی دیکھ کے کیا مان کو کل پڑے
نزدیک تھا کہ مُنھ سے کلیجہ نکل پڑے
۱۴۶
رکھ کر سرون کو زانو پہ بولی وہ دلفگار
بتلاؤ کیا دلون پہ گذرتی ہے مین نثار
آہستہ عرض کرنے لگے تب وہ گلغدار
ہین برچھیون کے زخم کلیجون کے وار پار
کیا چین ہو اجل کا جنھین انتظار ہو
دودھ آپ بخشدین تو دلون کو قرار ہو
۱۴۷
جو حکم کر دیا تھا بجا لائے وہ غلام
دریا پہ ہم گئے بھی نہین گو تھے تشنہ کام
پانی سے یان کے خشک زبانون کو کیا ہے کام
ہم لینگے نانا جان سے کوثر کا سرد جام
مہمان کوئی گھڑی کے ہین دنیاے زشت مین
جانین کہین نکل لین تو پہونچین بہشت مین
۱۴۸
یہ کہتی تھی کہ رُک گئے آکر گلون مین دم
آنکھین پھرا کے لینے لگے ہچکیان بہم
شہزادے مُسکراکے چلے جب سوے عدم
سراپنا پیٹنے لگی زینب اسیر غم
مثل نسیم گل وہ جہان سے گذر گئے
مادر سے بات کرنے نہ پائے کہ مر گئے
۱۴۹
روئے جو سب تو حضرت زینبؑ نے یہ کہا
پیٹو نہ سر کو صاحبو تھم جاؤ اک ذرا
جاگے ہوے ہین رات کے دونون یہ مہ لقا
نیند آگئی ہے سو گئے ہین میرے دلربا
سر رکھ کے میرے زانوؤن پر چین پائے ہین
ہے ہے ابھی تو یہ دولہنین بیاہ لائے ہیں
۱۵۰
سینون پہ مُنھ کو رکھ کے پیکاری و سوگوار
سوتے ہو کس اور سے مین اس نیند کے نثار
واری ملیں گے گھر تمھین رہنے کو تنگ و تار
وان مان کو کس طرح سے پکاروگے مین نثار
آنچ آتمہ کی دل کو جو میرے جلائے گی
وان کس طرح صدا مرے رونے کی آئے گی
۱۵۱
بچو مسافرت مین وغا دیگئے مجھے
منزل کا آج کی نہ پتا دیگئے مجھے
صدمہ جدا یہ داغ جدا دیگئے مجھے
درد جگر کی خوب دوا دیگئے مجھے
جاتا ہے یون جہان سے کوئی آنکھ موڑ کے
دادی کے گھر چلے گئے امان کو چھوڑ کے
۱۵۲
پہلے پہل چُھٹا ہے مکان اے مسافرو
نکلے ہو گھر سے تشنہ دہان اے مسافرو
ڈھونڈھے گی کس پتے سے یہ مان اے مسافرو
شب کو مقام ہوگا کہان اے مسافرو
جنگل مین شام ہو تو نہ زنہار سوئیو
رستہ یہ ہولناک ہے ہشیار سوئیو
۱۵۳
اس راہ مین کسی کا کوئی آشنا نہین
کوسون سواے گور غریبان سرا نہین
جاوے کا ذکر کیا کہ صداے ورا نہین
سایہ نہین درخت نہین نقش پا نہین
ٹھہرے نہ دوسرا بھی اگر ایک راہ لے
منزل کڑی ہے بھائی کو بھائی نباہ لے
۱۵۴
تم دونون بھائیون کی تو الفت ہے آشکار
دیکھا نہین یہ عاشق و معشوق مین بھی پیار
کھیلے بھی ساتھ ساتھ ہی کی رن مین کارزار
دم ساتھ نکلے لاشے بھی ساتھ آئے مان نثار
دونون عدم مین بھی نہ جدا ایک دم رہین
روحین بھی صورتِ گل و بلبل بہم رہین
۱۵۵
شانہ بڑے پسر کا ہلاکر کہی یہ بات
واری غضب ہے منزل اول کی پہلی رات
ہوتا نہین شفیق کوئی جز خدا کی ذات
بچے پہ میرے رکھیو ذرا چشم التفات
ہان صدقے تم بزرگ ہو اسکے یہ خرد ہے
جنگل مین چھوٹا بھائی تمھارے سپرد ہے
۱۵۶
یہ بین کرکے دونون کے مُنھ کی بلائین لین
اور کہکے یا علی ہوئی بیہوش وہ حزین
ماتم ہوا حرم مین کہ ہلنے لگی زمین
سر اپنا پیٹتے ہوے اوٹھے امام دین
اک لاش کو تو آپ بصد یاس لیچلے
اور ایک لاش حضرت عباس لیچلے
۱۵۷
چونکی جوغش سے خواہر شاہِ فلک مقام
دیکھا کہ بھانجون کو لیے جاتے ہین امام
اوٹھکر پکارتی ہوئی دوڑی وہ نیکنام
پیارو علی کو جاکے یہ دیجو مرا پیام
گھیرے ہے فوج ظلم شہہ کربلائی کو
بابا بچایئے مرے مظلوم بھائی کو
۱۵۸
بس اے انیسؔ روک قلم اب نہ لکھ یہ حال
خود ہے زبان ناطہ تیری ثنا میں لال
خالق نے ختم کی ہے اسی گھر پہ بول چال
حقاکہ ہے یہ فیض شہنشاہ و خوشخصال
نازک مثالیوں کی فصاحت کی حد نہین
یہ رنگ یہ زبان یہ سخن بے مدد نہین

سلام
۱
پڑا جو عکس تو ذرہ بھی آفتاب بنا
خدا کے نور سے جسم ابوتراب بنا
۲
بناے روضۂ سرور جو کربلا مین ہوئی
ملک پکارے کہ اب خلد کا جواب بنا
۳
جو آبرو کا ہے طالب تو کر عرق ریزی
یہ کشمکش ہوئی تب پھول سے گلاب بنا
۴
مرے گناہون کے دفتر کی برہمی کے لیے
نئے سیاق سے بگڑا ہوا حساب بنا
۵
یہ مشتعل ہوئی سینے مین آتشِ غم شاہ
کہ آہ سیخ ........ اور جگر کباب بنا
۶
یہ غل تھا دیکھ کے دولھا دولھن کو خیمے مین
جو بیعدیل بنی ہے تو لاجواب بنا
۷
ہوا یہ کیون ہین تنک مایگان بحر فنا
جو بڑھ گیا کوئی قطرہ تو وہ حباب بنا
۸
فلک پہ نالۂ سوزان نے آگ بھڑکائی
دُھوان جو آہ کا نکلا مری سحاب بنا
۹
ترے سلام مین ہے مرثیہ کا سارا لطف
انیسؔ نظم غم شہہ مین اک کتاب بنا
