جلد اول
مرثیہ میر انیس

1
بخدا فارس میدان تہور تھا حُر
ایک دو لاکھ سواروں میں بہادر تھا حُر
نار دوزخ سے ابوذر کی طرح حُر تھا حُر
گو ہر تاجِ سرِ عرش ہو وہ در تھا حُر
ڈھونڈھ لی راہ خدا کام بھی کیا نیک ہوا
پاک طینت تھی تو انجام بھی کیا نیک ہوا

2
واہ رے طالع بیدار رہے عزت و جاه
حُر پہ کیا فضل خدا ہو گیا اللہ اللہ
پیشوائی کو گئے آپ شہ عرش پناہ
خضر قسمت نے تبادی اُسے فردوس کی راہ
مدتوں دور رہے جو وہ قریب ایسا ہو
بخت ایسے ہوں، اگر ہو تو نصیب ایسا ہو

3
نار سے نور کی جانب اُسے لائی تقدیر
ابھی ذرہ تھا ابھی ہو گیا خورشید منیر
شافع حشر نے خوش ہو کے بحل کی تقصیر
تکیہ زانوئے شبّیر ملا وقتِ اخیر
اوج و اقبال و حشم فوج خدا میں پایا
جب ہوا خاک تو گھر خاک شفا میں پایا

4
اللہ الله صفدر و غازی کا نصیب
جان محبوب الٰہی جسے فرمائے حبیب
ہجر میں لطف ملاقات کا دوری میں قریب
وہی کام آتے ہیں محسن کے جو ہوتے ہیں نجیب
صدقے ہو جائے اسے عشق دلی کہتے ہیں
اس کو دنیا میں سعید ازلی کہتے ہیں

5
آیا کس شوق سے کعبے کی طرف چھوڑ کے دیر
کوئی حضرت کا یگانہ بھی نہ سمجھا اسے غیر
حق نے لکھدی تھی جو تقدیر میں فردوس کی سیر
فتنہ و شرسے بچا ہو گیا انجام به خیر
ذکر خیر اس کے موے پر بھی ہوئے جاتے ہیں
عمل نیک ہر ایک وقت میں کام آتے ہیں

6
کفر کی راہ سے کارہ تھا جو وہ نیک طریق
کس بشاشت سے ہوا رہبر ایماں کا رفیق
تھے تو لاکھوں پہ کسی کو بھی ہوئی یہ توفیق
خلق طینت میں ہے جس کی وہ ہی ہوتے ہیں خلیق
اوج دیندار کو بیدلی کو سدا پستی ہے
اصل جس تیغ کی اچھی ہے وہی کہتی ہے

7
کیوں نہ بالیدہ ہو اس کا چمن جاہ و جلال
جس کو سرسبز کرے خود اسد اللہ کا لال
ہو گیا فاطمہ کے باغ میں آتے ہی نہال
وہ ثمر پائے کہ پہونچے نہ جہاں دست خیال
کھل گیا غنچہ دل عذر جو منظور ہوئے
صورت برگ خزاں دیدہ گنہ درو ہوئے

8
حر کہاں اور کہاں احمد مرسل کا خلف
بخت نے دیر سے پہونچا دیا کعبے کی طرف
دل صفا ہو گیا سینے میں تو پائے ہیں شرف
جبکہ آنکھیں ہوئی حق میں تو ملا در نجف
نیک جو امر ہیں دل پر وہی ٹھن جاتے ہیں
جب خدا چاہے تو بگڑے ہوئے بن جاتے ہیں

9
وصف حر میں ہے زباں معترف عجز و قصور
آمد آمد کی بہادر کا سنوا ب مذکور
جب ہوئی مستعد جنگ سپارہ مقہور
مہر افلاک امامت نے کیا رن میں ظہور
غل ہو ا جنگ کو اللہ کے پیارے نکلے
اے فلک دیکھ زمیں پر بھی ستارے نکلے

10
کیا کہوں شان جوانانِ جنود الله
کوئی ہم خلعت خورشید کوئی غیرتِ ماہ
باندھی شیروں نے صف جنگ میان جنگاہ
چمن خلد سے کرنے لگیں حوریں بھی نگاہ
واں لعینوں نے در ظلم و ستم کھول دیا
بڑھ کے عباس نے یاں سبز علم کھول دیا

11
ہو گئے سرخ شجاعت سے رخ آلِ نبی
آئی ٹھنڈی جو ہوا بھول گئے تشنہ نبی
ان میں کڑکا ہوا بجنے لگے باجے عربی
یکہ تازوں نے کیا شور مبارز طلبی
اک گھٹا چھا گئی ڈھالوں سے سیہ کارون کی
برق ہر صف میں چمکنے لگی تلوارون کی

12
برچھیاں تول کے ہر غول سے خوں خوار بڑھے
نیزے ہاتھوں میں سبنھالے ہوئے اسوار بڑھے
سر جوڑے ہوے چلوں میں کماں دار بڑھے
بولے شہ یاں سے ابھی کوئی نہ زنہار بڑھے
اسد حق کے گھرانے کا یہ دستور نہیں
میں نبی زادہ ہوں سبقت مجھے منظور نہیں

13
یہ سخن سن کے مخاطب ہوے اعدا سے امام
اے سپاہ عرب و روم درے و کوفہ و شام
تم پر کرتا ہے حسین آخری حجت کو تمام
پسر مصحف ناطق ہوں سنو میرا کلام
سخن حق کی طرف کانوں کو مصروف کرو
شور باجوں کا مناسب ہو تو موقوف کرو

14
یہ صدا سنتے ہی خود رک گیا قرنا کا خروش
تھم گیا طبل دغا کی بھی وہ آواز کا جوش
ہو گیا جوڑ کے ہاتھوں کو جلا جل خاموش
کیا بجاتے کہ بجا تھے نہ کسی شخص کے ہوش
چھیڑ نا اُن کے سرددوں کا بھی نا ساز ہوا
رعب فرزند نبی سرمہ آواز ہوا

15
کم ہوا غلغلہ فوج ستم جب اک بار
یوں گہر بار ہوئے شہ کے لب گو ہر بار
صف کشی کس پہ ہے یہ اے سپہ نا ہنجار
قتل سادات کی لشکر میں یہ کیسی ہے پکار
وطن آواروں پہ یہ فرق ہے کیوں پانی کا
کیا زمانے میں یہی طور ہے مہمانی کا

16
مجکو لڑنا نہیں منظور یہ کیا کرتے ہو
تیر جوڑے ہیں جو تم نے تو خطا کرتے ہو
کیوں نبی زادے پہ غربت میں جفا کرتے ہو
دیکھو اچھا نہیں یہ ظلم برا کرتے ہو
شمع ایماں ہوں اگر سر مراکٹ جائے گا
یہ مرقع ابھی اک دم میں الٹ جائے گا

17
میں ہوں سردار شباب چمن خلد بریں
میں ہوں خالق کی قسم دوش محمدؐ کا مکین
میں ہوں انگشتر پیغمبر خانم کا نگیں
مجھ سے روشن ہے فلک مجھ سے منور ہے زمیں
ابھی نظروں سے نہاں نور جو میرا ہو جائے
محفل عالم امکاں میں اندھیرا ہو جائے

18
قلزم عزو شرف کا دُر شہوار ہوں میں
اسب جهاں زیر نگیں ہے وہ جہاندار ہوں میں
آج کو مصلحتًا بیکس و ناچار ہوں میں
ورثۂ احمد مختار کا مختار ہوں میں
یہ خدا دوست ایماں اِسی دربار میں ہے
سب بزرگوں کا تبرک مری سرکار میں ہے

19
قبا کس کی ہے بتلاؤ یہ کس کی دستار
یہ زرہ کس کی ہے پہلے ہوں جو میں سینہ فگار
بر میں کس کا ہے یہ چار آئینہ جو ہروار
کس کا رہوار ہے یہ آج میں جس پر ہوں سوار
کس کا یہ خود ہے یہ تیغ دو سرکس کی ہے
کس جری کی یہ کماں ہے یہ سپر کس کی ہے

20
تنگ آئے گا تو رکنے کا نہیں پھر شبّیر
ایک حملے میں فنا ہوں گے یہ دو لاکھ شریر
چل سکیں گے نہ تبر مجھ پہ نہ تلوار نہ تیر
کاٹ جائے گی گلے سب کے یہ برّاں شمیشر
شیر ہوں لخت دل غالب پر غالب ہوں
میں جگر بند علی ابن ابی طالب ہوں

21
مجھکو ہوتا نہ اگر بخشش امت کا خیال
روک لیتا مجھے رستہ میںیہ حرکی تھی مجال
تھام سکتا تھا لجامِ فرس برق مثال
پوچھ لو دیکھا ہے سب نے مرے شیروں کا جلال
گفتگو میں سپر اس کی جو نہ ہم ہو جاتے
ہاتھ اک وار میں پھونچوں سے قلم ہوجاتے

22
غیظ سے ہاتھ چباتے تھے علی کے دلدار
نیمچے تولتے تھے عون و محمد ہر بار
اگلی پڑتی تھی جگر بند حسن کی تلوار
میں نے جب سر کی قسم دی توڑ کے وہ جرار
چلتی تلوار تو جنگل تہ و بالا ہوتا
پھر نہ حُر خلق میں ہوتا نہ رسالا ہوتا

23
تھا یہ بپھرا ہوا عباس مرا شیر جواں
سینہ حُر پہ رکھے دیتا تھا نیزے کی سناں
میں یہ کرتا تھا اشارہ کہ نہ اے بھائی جاں
رحم لازم سے ہمیں ہم ہیں امام دو جہاں
کچھ تردد نہیں سر تن سے اتارا جائے
کوئی بندہ نہ مرے ہاتھ سے مارا جائے

24
گر چہ یہ امر نہیں اہلِ سخا کے شایاں
کہ کسی شخص کو کچھ دے کے کرے سب پہ عیاں
پوچھ لو حُر تو ہے موجود عیاں را چہ بیاں
اسی جنگل میں مع فوج تھا یہ تشنہ دہاں
شور تھا آج چلیں جسم سے جانیں سب کی
منہ کے باہر نکل آئی تھیں زبانیں سب کی

25
زیست ہرشے کی ہے پانی سے شجر ہو کہ بشر
مجھ سے دیکھا نہ گیا میں تو سخی کا ہوں پسر
میں نے عباس دلاور سے کہا گھبرا کر
مشکوں والے ہیں کہاں اونٹ ہیں پانی کے کدھر
کرمِ ساقی کو ثر کو دکھا دو بھائی
جتنا پانی ہے وہ پیاسوں کو پلا دو بھائی

26
رہ نہ جائے کوئی گھوڑا کوئی ناقہ بے آب
چھا گلیں جلد منگاؤ مرا دل ہے بے تاب
سقے مشکیزوں کے منہ کھول کے آپہونچے شتاب
متوجہ ہوا میں خود کہ وہ تھا کار ثواب
چین آیا نہ مجھے بے انھیں آرام دیے
تھا جو اک جام کا پیاسا اُسے دو جام دیے

27
تھی یہی فصل یہی دھوپ یہی گرم ہوا
ٹھنڈے پانی پہ گرے پڑتے تھے حُر کے رفقا
تشنہ کاموں کا یہ مجمع تھا کہ ملتی نہ تھی جا
سقے بھر بھر کے کٹوروں کو یہ دیتے تھے صدا
بھا ئیو آؤ جو پانی کی طلب گاری ہے
چشمہ فیض حسین ابن علی جاری ہے

28
آب شیریں کا جو دریا ہوا جنگل میں رواں
فرس واشتر و قاطر نہ رہے تشنہ وہاں
شکر کرنے لگے تر ہو گئی ہر خشک زبان
پانی پی پی کے دعائیں مجھے دیتے تھے جو اں
شور تھا ابن ید اللہ نے جاں بخشی کی
دین و دنیا کے شہنشاہ نے جان بخشی کی

29
ایک دن وہ تھا اور اک دن یہ ہے الله الله
کہ اسی طرح ہمیں پیاس میں پانی کی ہے چاہ
چشمِ امید ہو کیا سب نے پھرا لی ہے نگاہ
کوئی اک جام بھی بھر کر ہمیں دیتا نہیں آہ
ہر مسلمان پر نبی زادے کا حق ہوتا ہے
بچے روتے ہیں تو سینہ مرا شق ہوتا ہے

30
کئی طفل ان میں ہیں کمسن جو موئے جاتے ہیں
دم اکھڑتا ہے مرا جب انہیں غش آتے ہیں
پانی پائی جو وہ کرتے ہیں تو شرماتے ہیں
پاس دریا ہے پہ اک بوند نہیں پاتے ہیں
سچ ہے غربت کی عجب شام و سحر ہوتی ہے
تیسرا دن ہے کہ فاقوں میں بسر ہوتی ہے

31
شہ کی مظلومی پہ گریاں ہوئی ظالم کی سپاہ
عمر سعد نے کی پھر کے رخُ حُر پہ نگاہ
بولا وہ اشہد باللہ بجا کہتے ہیں شاہ
محسن و منعم و آقا ہے مرا یہ ذی جاہ
ان کے احسان کا کیونکر کوئی منکر ہو جائے
سخن حق میں جو شک لائے وہ کافر ہو جائے

32
ایک میں کیا ہوں زمانے پہ ہے احساں ان کا
ابر رحمت میں خطا پوش ہے داماں اِن کا
خشک و تر پر ہے کرم خلق میں یکساں اِن کا
ہے خوشا حال جو غربت میں ہو مہماں اِن کا
جنّتی ہے جسے حاصل یہ شرف ہوئے گا
جو ادھر ہو گا خدا اُس کی طرف ہوئے گا

33
یہ ابھی ہاتھ اٹھا کر جو دعا فرمائیں
جتنے عالم کے گنہگار ہیں بخشے جائیں
حق سے جس شے کے طلب گار ہوں فوراً پائیں
جامِ کوثر یہیں فردوس سے حوریں لائیں
مثل خورشید ہے روشن وہ شرف ان کا ہے
یہ وہ بندے ہیں کہ اللہ یہ حق جن کا ہے

34
ان سے قطرہ کوئی مانگے تو گہر دیتے ہیں
ہیں سخی ابن سخی بات پہ سر دیتے ہیں
پیٹ سائل کا یہ فاقوں میں بھی بھر دیتے ہیں
یاں تو زر دیتے ہیں فردوس میں گھر دیتے ہیں
آس مجرم کی گنہ گار کی امید ہیں یہ
ذره پرور جنھیں کہتے ہیں وہ خورشید ہیں یہ

35
حُر سے گھبرا کے یہ بولا عمر سعد شریر
یہ تو ہے صاف طرف داری شہ کی تقریر
اپنے حاکم کا نہ کچھ ذکر نہ تعریف امیر
الله الله یہ اوصاف یہ مدح شبّیر
سن چکا ہوں کہ تو مضطر ہے کئی راتوں سے
الفت شاہ ٹپکتی ہے تری باتوں سے

36
نہ وہ آنکھیں نہ وہ تیور نہ وہ چتون نہ مزاج
سیدھی باتوں میں بگڑنا یہ نیا طور ہے آج
تخت بخشا ہے محمدؐ کے نواسے نے کہ تاج
جن کو سمجھا ہے عنی دل میں وہ خود ہیں محتاج
کون سا باغ تجھے شاہ نے دکھلایا ہے
کہیں کوثر کے تو چھینٹوں میں نہیں آیا ہے

37
کیا کسی حور کا دکھلا دیا حضرت نے جمال
مل گیا سایہ طوبی کہ جو ایسا ہے نہال
قصریا قوت میں پہونچا جو ترا رنگ ہے لال
کون سے میوہ شیریں پہ ٹپکتی ہے رال
دفعتًا حق نمک کو بھی فراموش کیا
کیا تجھے بادہ تسلیم نے بیہوش کیا 

38
میں جہاں دیدہ ہوں سب مجکو خبر ہے تیری
قرة العین محمد پہ نظر ہے تیری
ہونٹ بھی خشک ہیں اور چشم بھی تر ہے تیری
جسم خاکی ہے اِدھر جان اُدھر ہے تیری
راہ میں کچھ جو سلوک اور نوازش کی ہے
تو نے فرزند ید اللہ سے سازش کی ہے

39
خیر مخفی نہ رہے گا یہ قصور اور فتور
لکھیں گے عہدۂ اخبار پہ جو ہیں مامور
حاکم شام ہے جابر وہ سزا دے گا ضرور
گر تجھے وار پہ کھینچے تو کچھ اُس سے نہیں دور
سب تری قوم کے سر تن سے جدا ہوئیں گے
زن و فرزند گرفتار بلا ہوئیں گے

40
نفع اس امر میں کیا جس میں ہو مردم کا ضرر
آنکھیں نکلیں گی محبت سے جو دیکھے گا ادھر
شجر قامت سرور پر جو ڈالے گا نظر
سر چڑھے گا ترا برچھی پہ یہ ہے اس کا ثمر
الفت زلف سے بھی پیچ میں تو آئے گا
خال رخ دیکھا تو گھر خالصے لگ جائے گا

41
بدر پیشانی سرور کا ہے جو سر میں خیال
تو اسی ماہ میں نقصاں ترا ہوئے گا کمال
سب میں ہو جائے گا انگشت نما شکل ہلال
نیرو شمشیر ہے ابرو کی محبت کا آ ل
عشق رخسار میں رتبہ ترا گھٹ جائے گا
منہ پہ کہتا ہوں کہ چہرہ ترا کٹ جائے گا

42
خون کس بات کا پیاسوں سے یہ تھرانا کیا
سب پہ ہر مرتبہ بیکس کی ثنا لانا کیا
ننگ کی بات ہے دشمن کی طرف جانا کیا
ہو نبی یا کہ وصی جنگ میں شرمانا کیا
ابھی لے جائیں جو شبّیر کا سر ہاتھ لگے
خلد ہم اِس کو سمجھتے ہیں کہ زر ہاتھ لگے

43
محمد پکارا کہ زبان بند کراو ناہموار
قابل لعن ہے تو ا ور وہ تیرا سردار
این زہرا ہے جگر بند رسولِ مختار
میرا کیا منہ جو کروں مدحِ امام ابرار
اک زمانہ صفت آل عبا کرتا ہے
آپ قرآن میں خدا اُن کی ثنا کرتا ہے

44
وصف ایسوں کا زباں پر کوئی کیونکر لائے
تین سو آئے ہوں تعریف میں جن کی آئے
کسی انساں نے ہمیں دنیا میں یہ رہتے پائے
اپنا محبوب و دلی جس کو خدا فر مائے
الفت آل نبؐی میری خوش اقبالی ہے
سنگ ہے اُن کی محبت سے جو دل خالی ہے

45
اسفلوں سے ہے محبت تجھے اے سفلہ مزاج
خاک پا اُس کا ہوں میں ہے جو سر عرش کا تاج
جس کو کاندھے پر محمؐد کے ملی ہے معراج
میرے آقا سا سخی کون ہے کونین میں آج
کیوں ترے سامنے کروں کہ نہیں بخشا ہے
ہاں مجھے شاہ نے فردوس بریں بخشا ہے

46
باغ جو مجکو دکھایا اسے کیا جانے گا تو
راحت روح ہے جس باغ کے ہر پھول کی بو
مجکو اللہ نے بخشی ہیں وہ حوریں خوش رو
کہ جنھیں تیرے فرشتوں نے نہ دیکھا ہو کبھو
نام کو شرکا نہ لے تو مجھے جوش آتا ہے
انھیں چھینٹوں سے تو بیہوش کو ہوش آتا ہے

47
عزت دیں شرفِ کون و مکاں ہیں شبّیر
جان زہرا کی محمدؐ کی زباں ہیں شبّیر
سنگ پانی ہو وہ اعجاز بیاں ہیں شبّیر
جان کیوں ہو نہ اُدھر جان جہاں ہیں شبّیر
مہربان ہوں تو ابھی عقدہ کشائی ہووے
وه نہ بخشیں تو خدا تک نہ رسائی ہووے

48
کیا میں اور کیا وہ ریاست مری کیا میرے عیال
جبکہ آفت میں پھنسی احمد مختار کی آل
واں کی املاک وزراعت کا ہو کیا مجکو خیال
یاں ہوئی جاتی ہے سادات کی کھیتی پا مال
گھر کا اب دھیان نہ بچوں کا الم ہے مجکو
خانہ بربادی شبّیر کا غم ہے مجکو

49
دولت حاکم دوں پر ہے ترا دارو مدار
دار دنیا سے تعلق نہیں رکھتے دیں دار
کیا مجھے دار پہ کھینچے گا وہ ظالم غدار
خواب غفلت ہے اسے میرا ہے طالع بیدار
کسی سردار نے یہ اوج نہ پایا ہو گا
وارِ طوبیٰ کا مرے فرق پہ سایا ہوگا

50
ہے سر افراز سدا عاشق پیشانی شاہ
سجدے کیجے کہ ہے بیت ابروؤں کی بیتُ اللہ
عشق آنکھوں کا ہے مردم کے لیے نور نگاہ
ہے وہ یوسف جسے ہو مصحف رخسار کی چاہ
عاشق لب کو خدا لعل و گہر دیتا ہے
وہ دہن چشمۂ کوثر کی خبر دیتا ہے

51
خال رخسار نہیں گوئے سعادت ہے یہ
مجھ سے مجرم کے لیے مہر شفاعت ہے یہ
ہوں جو آشفتہ گیسو تو عبادت ہے یہ
بخدا سلسلہ بخشش امت ہے یہ
شب معراج رسولِ دو جہاں سمجھا ہوں
اس کے ہر تار کو میں رشتہ جاں سمجھا ہوں

52
وصف دنداں میں رہے جس کی زباں گو ہر بار
موتیوں سے دہن اُس شخص کا بھر دے غفار
شوق میں سیب ذقن کے جسے آئے نہ قرار
حوریں غرفے سے دکھائیں اسے رنگ رخسار
دم بہ دم چاہنے والوں کے لہو گھٹتے ہیں
یہ گلا وہ ہے گلے جس کے لئے کٹتے ہیں

53
صدقے اس سینے پہ ہیں عاشق صافی سینہ
خاک اُس دل پہ جو اس سینے سے رکھے کینا
حق نما ہے تو جہاں میں ہے یہی آ ئینہ
اُس کا عاشق ہو تو ہوں کو ر کی آنکھیں بینا
فیض پاتا ہے وہ جس دل میں ولا ہوتی ہے
چشم کو اُن کی زیارت سے جلا ہوتی ہے

54
پاؤں یہ وہ ہیں کہ ان پاؤں کو جو ہاتھ لگائے
تو سر دست سر افرازی کو نین وه پائے
گردِ نعلین مبارک جو اثر اپنا دکھائے
توتیا ہوئے خجل کحل جو اہر شرمائے
صدقے کر دین گے سر ان پاؤں پہ ہم ایسے ہیں
دوش احمد پہ رہے جو یہ قدم ایسے ہیں

55
عمل خیر سے بہکا نہ مجھے او ابلیس
ایسی کونین کا مالک ہے یہی راس و رئیس
کیا مجھے دیگا ترا حاکم طعون و خسیس
کچھ تردد نہیں کہدے کہ لکھے پرچہ نویس
ہاں سوے ابن شہنشاہ عرب جاتا ہوں
لے ستمگر جو نہ جاتا تھا تو اب جاتا ہوں

56
کہہ کے یہ ڈاب سے غازی نے نکالی تلوار
سرخ آنکھیں ہوئیں ابرو پہ بل آئے اک بار
تن کے دیکھا طرف فوج امام ابرار
پاؤں رکھنے لگا تن تن کے زمیں پر رہوار
غل ہوا سیّد والا کا ولی جاتا ہے
لو طرف دارِ حسین ابن علی جاتا ہے

57
حُر نے نعرہ کیا یا حیدر صفدر مددے
وقت امداد ہے یا فاتح خیبر مددے
زوج زہرا مددے نفس پیمبرؐ مددے
بندہ آل ہوں یا خواجہ قنبر مددے
تن تنہا ہے غلام اور بہت اظلم ہیں
آئی آواز کہ اے حُر ترے حامی ہم ہیں

58
مل گئی راہ خدا واہ رے اقبال ترا
پاک عصیاں سے ہوا نامہ اعمال ترا
جرم ماضی ہوئے سب عفو خوشا حال ترا
جلد جا جلد کہ شائق ہے مرا لال ترا
مرد ہے جس کییہ ہمت یہ ارادہ ہوئے
ہاں برادر تری توفیق زیادہ ہوئے

59
منتظر ہیں ترے سب فوج حسینی کے جواں
درِ فردوس پہ مشتاق کھڑا ہے رضواں
راہ تکتی ہیں تری دیر سے حورانِ جناں
شور کوثر پہ ہے شبّیر کا مہماں ہے کہاں
فوجِ قدسی تری ہمت کی ثنا کرتی ہے
فاطمہ آج ترے حق میں دعا کرتی ہے

60
تو بہشتی ہے یہ کافر ہیں کنشتی اے حُر
مٹ گئی سب ترے اعمال کی زشتی اے حُر
دیکھ اب صورت حوُران بهشتی اے حر
کس تلاطم میں بچی ہے تری کشتی اے حُر
غضب اللہ کا شبّیر کی ناراضی ہے
پنجتن تجھ سے ہیں راضی تو خدا راضی ہے

61
 اور بالیدہ ہوا سن کے یہ مژدہ وہ ہنر بر
دلِ بتیاب پکارا کہ نہیں طاقت صبر
اب تو اس فوج میں اک دم کی بھی تعویق ہے جیر
قعر دوزخ ہے مسلماں کے لیے صحبت گبر
ہاں اٹھا باگ جو شہید اے شہِ عالی ہے
فوج الله و نبی میں تری جا خالی ہے

62
سن کے یہ باگ جو لی اسپ سبک تاز اڑا
ڈر سے رنگ عمر شعبدہ پرواز اڑا
کیا اڑا رُخش کہ طاؤس بصد ناز اڑا
دی پرندوں نے یہ آواز کہ شہباز اڑا
باغ زہرا میں نسیم سحری جاتی ہے
غل تھا دربار سلیماں میں پری جاتی ہے

63
کیا دو تین رسالوں نے تعاقب ہر چند
حُر کا ہاتھ آنا تو کیسا نہ ملی گرد سمند
کہتے تھے ٹرم سے وہ لے کے جو دوڑے تھے کمند
یہ چھلا وہ تھا کہ آندھییہ فرس تھا کہ پرند
کیا سبک سوئے چمن بادِ بہاری پہونچی
ہم یہیں رہ گئے واں حُر کی سواری پہونچی

64
یاں ہوئے علم امامت سے شہ دیں آگاہ
ہنس کے عباس سے فرمایا کہ اے غیرتِ ماہ
میرے لشکر کی طرف ہے رخ حُر ذی جاہ
سب سے کہدو کہ نہ روکے کوئی اس شخص کی راہ
جاؤ لینے کو عجب رتبہ شناس آتا ہے
میرا مہماں مرا عاشق مرے پاس آتا ہے

65
ذکر یہ تھا کہ صدا دور سے آئی اک بار
اکغیاث اے جگر و جانِ رسولِ مختار
مجرم ایسا ہوں کہ عصیاں کا نہیں جس کے شمار
عفو کر عفو کر آئے چشمۂ فیض غفار
پار دریائے خطا سے مری کشتی ہو جائے
دوزخی بھی ترے صدقے سے بہشتی ہو جائے

66
کئی روزوں سے تلاطم میں ہوں اے شاہنشاہ
مدواے نوحِ غریباں مرا بیڑہ ہے تباہ
دست وپا گم ہیں کچھ ایسے کہ نہیں سوجھتی راہ
شور کرتا ہوں کہ بتلائے کوئی جائے پناہ
ابر رحمت کی طرف جا یہ صدا دیتے ہیں
سب ترے دامن دولت کا پتا دیتے ہیں

67
ترے وامن کے نثار اے مرے آقائے جلیل
رحم کر رحم کہ شرمندہ ہے یہ عبد ذلیل
دل خنک ہوئے جو نکلے کوئی کوثر کی سبیل
جان آجائے جو مولائے دو عالم ہوں کفیل
نہ وزیروں میں یہ ہمت نہ شہنشاہ میں ہے
سب مرے درد کا درمان تری درگاہ میں ہے

68
خلق میں آپ کے والد کے کرم ہیں مشہور
بات میں بخشدیئے سیکڑوں بندوں کے قصور
مجھ سے ہمیں باگ پکڑ لینے پہ آزردہ حضور
بخشدیجے تو کرم سے نہیں کچھ آپ کے دور
یہ تو کیونکر کہوں میں لائق تعزیر نہیں
مگر اسود سے زیادہ مری تقصیر نہیں

69
اے مددگارو معین الضعفا اَؤ رکنی
اے خبر گیر گروہ غربا اَؤ رکنی
پاؤں لغزش میں ہیں اے دست خدا اؤ رکنی
ہاتھ باندھے ہوں میں اے عقدہ کشا اؤ رکنی
دیجئے حُر کو سند نار سے آزادی کی
آئیے جلد خبر لیجئے فریادی کی

70
میرے اعمال میں ہر چند سراسر ہے بدی
ہوں گنہ گار خدائے آزلی و آبدی
آپ ہیں مالکِ سرکارِ جناب احدی
اے خداوندِ جہاں خُذ بیدی خُذ بیدی
جو تہی دست ہیں تکتے ہیں شہنشاہ کا ہاتھ
آپ کا ہاتھ زمانے میں ہے اللہ کا ہاتھ

71
ایک یہ خستہ تن اور درپئے جاں لاکھ حریف
اے سلیماں کہیں پامال نہو مورِ ضعیف
چھوڑ کر آپ کی سرکار کہاں جائے نحیف
کیجئے اب نظر لطف کہ ہوتا ہے خفیف
ہوں سرافراز جو اتنا ہی کرم ہو جائے
نام قنبر کے غلاموں میں رقم ہو جائے

72
استغاثہ یہ کیا حُر نے جو بادیدہ نم
جوش میں آگیا اللہ کا دریائے کرم
خود بڑھا ہا تھوں کو پھیلا کے شہنشاہ امم
حُر کو یہ ہاتف غیبی نے صدا دی اس دم
شکر کر سبط رسول الثقلین آتے ہیں
لے بہادر ترے لینے کو حسین آتے ہیں

73
حُر نے دیکھا کہ چلے آتے ہیں پیدل شبّیر
دوڑ کر چوم لیے پائے شہ عرش سریر
شہ نے چھاتی سے لگا کر کہا اے با توقیر
میں نے بخشی مرے اللہ نے بخشی تقصیر
میں رضامند ہوں کس واسطے مضطر ہے تو
مجکو عباس دلاور کے برابر ہے تو

74
کس کے کیوں باندھا ہے ہاتھوں کو میں ہوتا ہوں خجل
ہم سہل کردیں اسے گراور کو ئی ہو شکل
بھائی آمجھ سے بغل گیر تو ہو کھول کے دل
غافر و راحم و تو اب ہے ربِّ عادل
جرم سب محو کیئے حق نے ترے دفتر سے
آج پیدا ہوا گویا شکم مادر سے

75
حُر پکارا بِاَبیِ انت و امّیِ يا شاه
قابل عفو نہ تھے بندہِ آثم کے گناہ
مجھ سے گمراہ کو اک آن میں مل جائے یہ راہ
سب ہے صدقہ انھیں قدموں کا خدا ہے آگاہ
مہر ذرّے پہ جو ہو نیّر تاباں ہو جائے
آپ جس مور کو چا ہیں وہ سلیماں ہو جائے

76
کوں مقداد تھے سلمان و ابوذر تھے کون
ہے آپ فرمائیں کہ عمار دلاور تھے کو ن
شور عالم میں جو ہے مالک اشتر تھے کون
اے خداوند جہاں حضرت قنبر تھے کون
انھیں قدموں کا تصدق ہے کہ ممتاز ہوے
اسی سرکار کے خلعت سے سرافراز ہوئے

77
شہ نے فرمایا کہ خالق کی عنایت ہے یہ سب
دے کسی شخص کو بندے میں یہ مقدور ہے کب
اُس مسبب کی عنایت کے یہ سارے ہیں سبب
وہی منعم وہی محسن وہی رازق وہی رب
اپنے کیے سے نہ دام اور درم دیتے ہیں
جب وہ خالق ہمیں دیتا ہے تو ہم دیتے ہیں

78
لاکھ ہاتھ اس کے ہیں دینے کو وہ ایسا ہے جواد
ہم اسے بھولیں تو بھو لیں اُسے ہر وقت ہے یاد
رزق وہ حوصلہ حرص سے دیتا ہے نہ زیاد
شکر معبود کا اس پر بھی نہیں کرتے عباد
وہ غنی ہے کہ ہے محتاج زمانہ اس کا
کبھی خالی نہیں رہتا ہے خزانہ اس کا

79
جس قدر اس سے طلب کیجئے خوشنود ہے وہ
صاحب جود ہے وہّاب ہے محمود ہے وہ
ہاتھ پھیلائے جو سو بار تو موجود ہے وہ
بخش دیتا ہے کہ ہم عبد ہیں معبود ہے وہ
پرورش جرم پر بھی صبح و مسا ہوتی ہے
یاں سے ہوتی ہے خطاواں سے عطا ہوتی ہے

80
کہہ کے یہ ساتھ لیے حُر کو چلے شاہ امم
ہاتھ میں ہاتھ تھا مہماں کا اللہ رے کرم
راس و چپ قاسم و اکبر تھے نہ زہے شان و حشم
سر پہ کھولے ہوئے تھے حضرت عباس علم
دور سے اہل خطا تیر جو برساتے تھے
رفقا سایہ میں ڈھالوں کے لیے آتے تھے

81
لائے اس عزت و حرمت سے جو مہماں کو امام
بولے عباس کمر کھول اب اے نیک انجام
شہ نے فرمایا مناسب ہے کوئی دم آرام
عرض کی حُر نے کمر خلد میں کھولے گا غلام
فاتحہ پڑھ کے یہ شمیشر و سپر باندھی ہے
آج اس عزم پہ خادم نے کمر باندھی ہے

82
ہے بہت شمر و عمر سے مجھے لڑنے کی امنگ
ایک ہی وار میں دونوں کو کروں گا چورنگ
لشکر شام سے پیہم چلے آتے ہیں خدنگ
شاہزادوں کی سپر ہوں کہ عبادت ہے جنگ
لیکن ایسا نہ ہو بچہ کوئی بے جان ہو جائے
پہلے یہ تازہ غلام آپ پہ قرباں ہو جائے

83
شہ نے فرمایا کہ دشوار ہے فرقت تیری
مجکو مر کر بھی نہ بھولے کی محبت تیری
وا دریغا ہوئی کچھ ہم سے نہ خدمت تیری
خیر فردوس میں ہو جائے گی دعوت تیری
آج رتبہ ترا خیل شہدا میں ہو گا
شب کو تو صحبت محبوب خدا ص ہوگا

84
تجھ پہ مخفی نہیں ہفتم سے جو کچھ ہے مرا حال
راہیں ہر سمت کی رو کے ہوئے ہیں اہلِ ضلال
قحط پانی کا ہے اس دشت میں گندم کا ہے کال
نان جو کا بھی ہے ملنا کسی قریے میں محال
سب کو ایذا عوض آب و غذا ملتی ہے
دودھ اصغر کو نہ عابد کو دوا ملتی ہے

85
حُر نے رو کر سر تسلیم جھکایا بہ ادب
شہ نے رومال رکھا آنکھوں پہ رونے لگے سب
جب چڑھا گھوڑے پہ وہ عاشق سلطان عرب
شاہ بولے کہ عجب دوست چھٹا ہائے غضب
دم بہ دم یاں سے جو آواز بکا جاتی تھی
گریۂ آلِ محمدؐ کی صدا آتی تھی

86
حُر چلا فوج مخالف پہ اُڑا کر تو سن
چوکڑی بھول گئے جس کی تگاپو سے ہرن
وه جلال اور وہ شوکت وہ غضب کی چتون
ہاتھ میں تیغ سپر دوش پہ، بر میں جوشن
دوسرے دوش پہ شملے کے جو بل کھاتے تھے
کاکل حور کے سب پیچ کھلے جاتے تھے

87
زور بازو کا نمایاں تھا بھرے شانوں سے
دست فولاد دبا جاتا تھا دستانوں سے
برچھیوں اڑتا تھا دب دب کے فرس رانوں سے
آنکھ لڑ جاتی تھی دریا کے نگہبانوں سے
خود رومی کی جو ضوتا بہ فلک جاتی تھی
چشم خورشید میں بجلی سی چمک جاتی تھی

88
نیزۂ حُر کی سناں پر نہ ٹھہرتی تھی نگاه
تھا یہ ظاہر کہ نکالے ہے زباں مارِ سیاہ
قبضۂ تیغ پہ رکھے تھی سر عجز پناہ
آفتابی وہ سپر جس سے خجل گردہ ماہ
قدر اندازوں کی جانوں کے اُدھر لالے تھے
تیر ترکش میں نہ تھے آگ کے پر کالے تھے

89
رن میں جب شہ کی طرف سے حُر دیں دار آیا
کس بشاشت سے اڑاتا ہوا رہوار آیا
غل ہوا سید مظلوم کا غم خوار آیا
جاں نثار خلف حیدر کرار آیا
طبق نور سرِ راہ نظر آتا ہے
جلوہ قدرت اللہ نظر آتا ہے

90
آنے جانے کا بہادر کے کروں کیا مذکور
پہلے کچھ اور ہی جلوہ تھا پر اب اور ظہور
اے خوشا رتبۂ فیضِ قدمِ پاک حضور
غل تھا آتا ہے ملک پہنے ہوئے خلعت نور
صحبت اہل و لا دل کو جلا کرتی ہے
مس کو اک آن میں اکبر طلا کرتی ہے

91
واہ کیا فیض ہے سرکارِ شہ عالم میں
ذرہ خاک کو خورشید کیا اک دم میں
نور یہ حور میں دیکھا نہ بنی آدم میں
یہ وہی حُر جری تھا جو ابھی تھا ہم میں
تن ہے خوش بو رخ گل رنگ ترو تازہ ہے
خاک نعلین مبارک کی عجب غازہ ہے

92
مہر ذرہ ہے جہاں چہرۂ روشن ایسا
چاندنی جس سے کرے کسبِ ضیا تن ایسا
حرز ہو بازوئے داود کا جوشن ایسا
ہوش پریوں کے اڑے جاتے ہیں تو سن ایسا
گلشن دہر میں لو بادِ بہاری آئی
قاف میں غل ہے سلیمان کی سواری آئی

93
حُر پکارا کہ بجا کہتے ہو لا شک لاریب
دامن حضرت شبّیر نے ڈھانپے مرے عیب
دولت دیں سے نہ دامن مرا خالی ہے نہ جیب
بارک اللہ کی دیتا ہے صدا ہاتف غیب
فیض پاکر پے شمیشر زنی آیا ہوں
یاں سے محتاج گیا واں سے غنی آیا ہوں

94
مجکو خورشید کیا نور خدا کی ضو نے
نور بخشا پسر فاطمہ کے پر تو نے
بخت پائے ہیں سکندر کے غلام نو نے
گنج وہ لایا ہوں دیکھا جو نہ تھا خسرو نے
دور دور آج سے میرا ہے زمانہ میرا
کبھی خالی نہیں ہوئے گا خزا نہ میرا

95
رُخِ روشن کو مرے تکتے ہو کیا حسرت سے
مل کے آیا ہوں منہ اپنا قدم حضرت سے
نور وہ ہے جسے دیکھیں نظر رغبت سے
وائے وہ لوگ جو محروم ہیں اس دولت سے
مجکو بھی دیکھ کے بیدار نہیں ہوتے
ہو ہے عضب آ نکھیں تو کھولے ہو مگر سوتے ہو

96
جانِ سلطانِ رسالت کو غنیمت جانو
پسر شاہ ولایت کو غنیمت جانو
نور خالق کی زیارت کو غنیمت جانو
نیر برج امامت کو غنیمت جانو
ساتھ اس کے برکت خلق سے اُٹھ جائے گی
پھر جو ڈھونڈھو گے یہ دولت تو نہ ہاتھ آئے گی

97
اک سید کے مٹا دینے میں ہے کون سا نام
اس ہوا پر ہو کہ بجھ جائے چراغ اسلام
گر ہو دانا تو کہو بد ہے کہ ہے نیک کلام
خوش نما کب ہے وہ تسبیح نہو جسمیں امام
شکرِ احسانِ جنابِ آخری کرتے ہیں
پیشوا سے کہیں پیر و بھی بدی کرتے ہیں

98
یہ سخن سُن کے پکا را پسر سعد شریر
ہاں طرف دارِ شہ دیں پہ چلیں نیزه و تیر
لیے حربوں کو بڑھا فوج کا انبوہ کثیر
فاتحہ پڑھ کے جواں مرد نے کھینچی شمشیر
حُر کا منہ سرخ ہوا فوج ستم زرد ہوئی
شعلہ تیغ سے بجلی کی چمک گرد ہوئی

99
رعد تھرا گیا نعرے جو سنے ضیغم کے
استخواں کانپ گئے زیر زمین رستم کے
تہ و بالا ہوئیں لشکر کی صفیں جم جم کے
برقِ شمشیر سے ڈر ڈر کے فرس بھی چمکے
نوبت جنگ نہ آئی تھی کہ دل ٹوٹ گئے
بیرقیں گر گئیں ہاتھوں سے نشان چھوٹ گئے

100
چھیڑ کر باگ فرس کو جو ذرا گرایا
غیظ میں آن کے گھوڑا بھی عضب کف لایا
شیر سا فوج مخالف پہ جھپٹ کر آیا
روند ڈالا اسے دم میں جسے سرکش پایا
اس کا قائل تھا جو دشمن شہ عالی کا تھا
کاٹ ہر فعل میں شمشیر ہلالی کا تھا

101
حشر برپا تھا کہ تیغ حُر ذی جاہ چلی
آگ برسانے کو بجلی سوئے جنگاہ چلی
کس کرشمے سے وہ لیلیٔ ظفر راہ چلی
گہ بڑھی گاہ پھری گاہ تھمی گاہ چلی
زخم سینوں کے گریباں کی طرح پھٹتے تھے
چال کیا تھی کہ ہزاروں کے گلے کٹتے تھے

102
کیں صفیں صاف مگر منہ کی صفائی نہ گئی
کج ادائی کو نہ چھوڑا وہ لڑائی نہ گئی
کاٹ چھاٹ اور وہ لگاوٹ وہ لکھائی نہ گئی
سیکڑوں خون کئے اور کہیں آئی نہ گئی
شور تھا برق پئے جلوہ گری نکلی ہے
جان لینے کو اجل بن کے پری نکلی ہے

103
جس طرف دیدۂ جوہر سے نظر کرتی ہے
پل نہ گذرے کہ صفیں زیر و زبر کرتی ہے
چشم ہرچند کہ پتلی کو سپر کرتی ہے
ہے وہ طرار کہ آنکھوں میں یہ گھر کرتی ہے
اس کے افسوں سے جو ساحر ہو وہ جلجاتا ہے
سحر پر یوں کا اسی طرح سے چل جاتا ہے

104
پھونکے بجلی کو یہ اُس آگ کی ہے پر کالا
کاٹ جائے تو کبھی لہر نہ لے پھر کالا
برچھیاں چل گئیں اُس پر جسے دیکھا بھالا
آگیا وام میں جس شخص پہ ڈورا ڈالا
اس کے پانی میں کف مار سیہ گھولا ہے
باڑھ ہے یا ملک الموت نے منہ کھولا ہے

105
آئی جس غول پہ لاشوں سے زمیں پاٹ گئی
ہاتھ منہ صدر و کمر گردن و سر کاٹ گئی
چاٹ ایسی تھی لہو کی کہ صفیں چاٹ گئی
دیکھی تیغوں کی جدھر باڑہ اُسی گھاٹ گئی
جس پہ جاتی تھی نہ بے جان لیے پھرتی تھی
ایک بجلی تھی مگر لاکھ جگہ گرتی تھی

106
گل لئے پھولے جو برچھی پہ لگا پھل اس کا
زورد کھلاتا تھا ہر ضرب میں کس بل اس کا
ڈھیر تھا خاک پہ کاٹا ہوا جنگل اس کا
جو بڑھا جنگ میں قصہ ہوا فیصل اس کا
شور تھا دیکھئے کیونکر یہ بلا ٹلتی ہے
اس قدر جلد تو سیفی بھی نہیں چلتی ہے

107
جنگ میں تیغ کو دعویٰ کیا تھا کہ یکتا ہوں میں
سر اُٹھایا تھا یہ گھوڑے نے کہ عنقا ہوں میں
چرخ کہتا تھا کہ یا رب تہ و بالا ہوں میں
برق کہتی تھی کہ تلوار ہے یہیا ہوں میں
کس میں ہے یہ جو تڑپ زیر فلک میری ہے
تیغ کرتی تھی اشارے یہ چمک میری ہے

108
نہ تھمی سنگ سے وہ اور نہ کی آہن سے
ہاتھ اڑا دیتی تھی پہونچوں سے تو سرگردن سے
نہ اٹھی اس کی کڑی ضرب کسی جوشن سے
چل گئی باد مخالف جدھر آئی سن سے
جوش طوفاں کا دکھا کر وہ خوش اسلوب گئی
خوں کے دریا میں ہر ایک کشتیِ تن ڈوب گئی

109
کثرت جوہر ذاتی سے وہ گو جال میں تھی
پر تڑپ صورت ماہی دہی ہر حال میں تھی
تھی چمک جانے میں بجلی تو پری چال میں تھی
کبھی مغفر میں کبھی سرمیں کبھی ڈھال میں تھی
کہیں وہ لینے کی مہلت تھی نہ بسمل کے لیے
تھی جگر کے لیے برچھی تو چھری دل کے لیے

110
صید کرنے کو جدھر صورت شہباز آئی
لاکھ تڑیا وہ نہ بے جان لیے باز آئی
غل ہوا شپہر شاہیں کے تلے قاز آئی
اڑ گیا طائر جاں اور نہ آواز آئی
گرچہ قبضے میں لیے تھی اسے پر چھوڑ دی
تھا زبس صید زبوں کاٹ کے سر چھوڑ دیا

111
آب نے آتش سوزاں کا اثر دکھلایا
تاب نے مرگ مفاجات کا گھر دکھلایا
باڑھ نے جادۂ صحرائے سقر دکھلایا
گھاٹ نے آئینہ فتح و ظفر دکھلایا
تیغ کہتی تھی درِ فتح کی مفتاح ہوں میں
قول قبضے کا یہ تھا قا بض ارواح ہوں میں

112
خم وہ پایا تھا کہ شرمائے بلال مہ عید
حُر کے ہاتھ آگئی تھی گلشنِ جنت کی کلید
برش ایسی تھی کہ کٹ کٹ گئی سب فوج یزید
جامۂ کفر کے پرزے بھی ہوئے قطع و برید
نہ بچا تار نفس خلق میں جینے کے لیے
چاک زخموں کے فقط رہ گئے سینے کے لیے

113
کئی حملے کیے پیہم جو کمانداروں پر
چل گئے تیر ملامت کے جفا کاروں پر
چٹکیاں سب کی دھری رہ گئیں سو فاروں پر
رخ پھرا تھا کہ گری برق ستم گاروں پر
جل کے خرمن ہوا یوں خاک کہ خوشا نہ ملا
کشمکش میں کہیں چھینے کو بھی گوشہ نہ ملا

114
نیزہ فوج ستمگار تھے دیکھے بھالے
دم میں اس شیر نیستاں نے قلم کر ڈالے
گرچہ تھے جان لڑائے ہوئے لڑنے والے
آفتِ مرگ کو سر سے کوئی کیونکر ٹالے
جب سواروں کے پرے جنگ پر تل جاتے تھے
ہندسب ناخن شمشیر سے کھل جاتے تھے

115
الفِ گرز کو کر دیتی تھی ہر ضرب میں دال
تھی نئی آمدو رفت اور نئی طرح کی چال
کبھی برچھی کی اَنی تھی تو کبھی تیر کی پھال
کبھی تلوار کبھی خنجر برّاں کبھی ڈھال
ضرب کو روک کے دشمن کو فنا کرتی تھی
دم بہ دم فوج ستم گر بھی ثنا کرتی تھی

116
شور تھا آگ ہے تلوار میں یا پانی ہے
جل کبھی کشتی تن خون میں طوفانی ہے
ضرب میں فرد ہے یہ زور میں لاثانی ہے
کہتا تھا حُر یہ نقطہ قوتِ ایمانی ہے
زور تھا مجھ میں نہ ایسا نہ وغا کی طاقت
سب ہے یہ سبط پیمبر کی دعا کی طاقت

117
کہہ کے یہ فوج میں پھر تشنہ جگر ڈوب گیا
ورطۂ قلزم آفت میں گہر ڈوب گیا
لشکر شام کے بادل میں قمر ڈوب گیا
کشمکش تھی کہ عرق میں گلِ تر ڈوب گیا
تھا کبھی شیر سے بپھرا ہوا شمشیروں میں
کبھی نیزوں کے نیستاں میں کبھی تیروں میں

118
گہہ چھپا اور گئے نکلا وہ مہ برج شرف
گہے اس صف میں در آیا گہے روندی وہ صف
گہے دریا کے کنارے گہے صحرا کی طرف
گہے نعرہ تھا کہ صدقے ترے یا شاہ نجف
جتنے مجروح تھے دم اُن کے نکل جاتے تھے
شیر بھی نام علی سن کے دہل جاتے تھے

119
نخل تھراتے تھے سب گونج رہا تھا جنگل
سرکی جاتی تھی زمیں ان کی غضب تھی ہل چل
کوند جاتی تھی سروں پر جو وہ شمشیر اجل
منہ کے بھل گزرتا تھا کوئی تو کوئی فرق کے بھل
حشر برپا تھا سواروں پہ فرس ٹوٹتے تھے
دو پہ چار ایک پہ دو پانچ پہ دس ٹوٹتے تھے

120
بڑھ کے فرماتے تھے عباس رہے عزت و جاہ
بارک اللہ کی دیتا تھا صدا دل برِ شاہ
کہتے تھے ابنِ حسن واہ حر غازی واہ
شاہ ہر ضرب پہ فرماتے تھے ماشاء اللہ
اپنی جاں بازی کا غازی جو صلہ پاتا تھا
مسکراتا ہوا تسلیم کو جھک جاتا تھا

121
حیف جھکنے میں لعینوں نے جو فرصت پائی
سامنا چھوڑ کے سب فوج عقب سے آئی
لاکھ خوں ریز اُدھر اور ا دھر تنهائی
باگ گھوڑے کی پھرانا تھا کہ برچھی کھائی
آگیا موت کے پنجے میں نہ کچھ دیر لگی
فرق پر گرز لگا دوش پہ شمشیر لگی

122
سینہ غرباں ہوا تیر چلے اعدا کے
رکھدیا شیر نے قربوس پہ سر نہوڑا کے
علی اکبر نے یہ حضرت سے کہا چلا کے
گر ہو ارشاد تو مہماں کو بچاؤں جا کے
خادم حضرت زہرا و علی گرتا ہے
خاک پر اب وہ سعید ازلی گرتا ہے

123
شاہ رونے لگے یہ سنتے ہی مہماں کی خبر
ہو گئی آنسوؤں سے ریش مبارک سب تر
علی اکبر سے کہا تم ابھی ٹھہرو دلبر
حُر کی امداد کو ہم جائیں گے اے نور نظر
کس سے اس وقت کہوں میں جو خلق مجھ پر ہے
لاش اٹھاؤں گا کہ مہمان کا حق مجھ پر ہے

124
عرض کی حضرت عباس لے جاتا تھا غلام
جوشِ رفت میں کہا شہ نے نہیں اے گلفام
میری الفت میں ہوا قتلِ حُر نیک انجام
دوست کیسے جو برے وقت میں ہم آئے نہ کام
اس پر جب سخت گھڑی ہو گی تو کام آئیں گے
لاش کیا قبر میں مہمان کی ہم جاویں گے

125
اس کے لاشے پہ نہ جائیں یہ مروت سے ہے دُور
اُس سے ہم شاد ہوئے وہ بھی تو ہو کچھ مسرور
قصر خلد اس کو دکھائیں کہ ہوئے عفو قصور
سرخ رو جاتا ہے دنیا سے وہ خالق کے حضور
ایسا ذی رتبہ کوئی خلق میں کم مجھے نکلے گا
میرے مہماں کا مری گود میں دم نکلے گا

126
یہ سخن کہہ کے چلے رن کو جناب شبّیر
واں گرا خاک پہ گھوڑے سے حُر با توقیر
دیکھ کر شاہ کو آتے ہوئے بھاگے بے پیر
پہونچے لاشے پہ امام دو جہاں وقت اخیر
چمن ہستی مہماں کو اجڑتے دیکھا
ایڑیاں خاک پہ زخمی کو رگڑتے دیکھا

127
گر کے لاشے کے برابر یہ پکارے سرور
میرے مہماں و مددگار و معین و یاور
گرز کیا تجھ کو لگا ٹوٹ گئی میری کمر
گر پڑے گھوڑے سے اور آہ نہ کی ہم کو خبر
دوست کے ہجر میں کب دوست کو چین آیا ہے
کھول دے چشم کو بھائی کہ حسین آیا ہے

128
واہ رے محر جری میں تری جرأت کے فدا
اسکو کہتے ہیں محبت اِسے کہتے ہیں وفا
ہےیہ بیکس ترا شرمنده احسان به خدا
بس یہی بھائی بھی کرتے ہیں جو کچھ تو نے کیا
حق تعالیٰ چمن خلد میں گھر دے بھائی
اس ریاضت کا خدا تجھ کو ثمر دے بھائی

129
حُر کو چونکا کے حبیب ابن مظاہر نے کہا
آپ بیتاب ہیں اے حُرجری ہوش میں آ
دیکھ دیدار جگر بند جنابِ زہرا
کوچ درپیش ہے یہ وقت نہیں غفلت کا
دم رکا ہے تو اشارے سے وصیت کر لے
نزع میں نور الٰہی کی زیارت کر لے

130
کسی آقا نے کبھی کی ہے یہ توقیر غلام
دیکھ تو رحم، ترے واسطے روتے ہیں امام
بھائی فرماتے تھے شفقت سے شہ عرش مقام
اے خوشا حال خدا سب کا کرے نیک انجام
حشر تک خلق میںیہ ذکرِ غم انگیز رہا
تو تو بچپن کے غلاموں سے بھی کچھ تیز رہا

131
نیم وا چشم سے حر نے رخ مولا دیکھا
زیر سر زانوئے شبّیر کا تکیہ دیکھا
مسکرا کر طرف عالم بالا دیکھا
شہ نے فرمایا کہ اے حُر جری کیا دیکھا
عرض کی حسنِ رخ حور نظر آتا ہے
فرش سے عرش تک نور نظر آتا ہے

132
باغ فردوس دکھاتا ہے مجھے اپنی بہار
صاف نہریں ہیں رواں جھوم رہے ہیں اشجار
شاخ سے میری طرف بڑھتے ہیں میوے ہر بار
حوریں لاتی ہیں جواہر کے طبق بہر نثار
ہےیہ رضواں کی صدا دھیاں کدھر تیرا ہے
دیکھاے شاہ کے مہمان یہ گھر تیرا ہے

133
مجھ کو لینے چلے آتے ہیں فرشتے یا شاہ
ملک الموت بھی کرتا ہے محبت کی نگاہ
خلد سے شیر خدا نکلے ہیں الله الله
لو بر آمد ہوئے شبّر بھی پدر کے ہمراہ
ننگے سر احمد مختار کی پیاری آئی
دیکھئے آپ کے نانا کی سواری آئی

134
قبلہ رو کیجئے لاشہ مرا اے قبلۂ دیں
پڑھئے یٰسین کہ آب ہے یہ دیر باز پیس
کوچ نزدیک ہے اے باد شہ عرش نشیں
لیجیے تن سے نکلتی ہے مری جان حزیں
بات بھی اب تو زباں سے نہیں کی جاتی ہے
کچھ اُڑھا دیجئے مولا مجھے نیند آتی ہے

135
کہہ کے یہ گود میں شبّیر کے لی انگڑائی
آیا ماتھے پہ عرق چہرے پہ زردی چھائی
شہ نے فرمایا ہمیں چھوڑ چلے کیوں بھائی
چل بسا حُر جری پھر نہ کچھ آواز آئی
طائر روح نے پرواز کی طوبیٰ کی طرف
پتلیاں رہ گئیں پھر کر شہ والا کی طرف

136
لاش اٹھا کر شہ دیں خیمے کے در پر لائے
پاؤں مہماں کے سنبھالے علی اکبر آئے
غل ہوا خیمہ عصمت میں کہ سرور آئے
پیچھے پردے کے حرم کھولے ہوئے سر آئے
دختر فاطمه سامانِ عزا کرنے لگی
فضّہ پردے کے ادھر آکے بکا کرنے لگی

137
شاہ چلائے کہ اے زینب و ام کلثوم
ہم بھی مظلوم ہیں جہاں بھی ہوا ہے مظلوم
ماں ہے یاں اس کی نہ خواہر یہ تمھیں ہے معلوم
کون لاشے پر کرے نالہ و فریا د کی دھوم
اجر ہو گا تمھیں اشکوں سے جو منہ دھوؤ گی
اس کو یوں روؤ کہ جس طرح مجھے روؤ گی

138
کہہ دو کبریٰ سے کہ ماتم کے لیے کھولدے سر
روئے نادان سکینہ اے عمّو کہہ کر
جاں گزا بین کرے بانوئے تنقیده جگر
ہم ادھر لاش پہ ماتم کریں تم روؤ اُدھر
غل ہے فریاد کا آواز بکا آتی ہے
سن لو اماں کے بھی رونے کی صدا آتی ہے

139
میری جانب سے کہو لاش پہ آئیں سجاد
بعد مرنے کے ہو تا روح مرے دوست کی شاد
یہ وصیت مرے شیعوں کو ہے رکھیں اسے یاد
نام حُر سن کے کریں آہ و فغان و فریاد
جس عزا خانے میں وہ تعزیہ میرا رکھیں
اس کا ماتم بھی اسی بزم میں برپا رکھیں

140
دوست کے دوست کا غم دوست سدا کرتے ہیں
حق محبت کا وفادار ادا کر تے ہیں
فاتحہ دیتے ہیں سامانِ عزا کرتے ہیں
غیر مر جاتا ہے گھر میں تو بکا کرتے ہیں
تھایہ وہ دوست کہ جاں اس پہ فدا ہوتی ہے
فاطمہ اپنا پسرکہ کے اسے روتی ہے

141
سن کے یہ شور ہو حُر دلاور ہے ہے
اے مدد گار جگر بندِ پیمبر ہے ہے
خوں میں سب تر ہے ترا روئے منور ہے ہے
تشنه و بیکس و مظلوم کے یاور ہے ہے
ادهر آنا تھا کہ تیری اجل آئی بھائی
گھرمیں سادات کے دعوت بھی نہ کھائی بھائی

142
بس انیس اب یہ دعا مانگ کہ اے ربّ عباد
لکھنو کے طبقے کو تو سدا رکھ آباد
رونے والے شہ والا کے رہیں خلق میں شاد
اُن کے سائے میں برد مند ہو اُن کی اولاد
عشرہ ماہ عزا نالہ کشی میں گزرے
سال بھرشہ کے غلاموں کو خوشی میں گزرے

رباعی
افسوس زمانے کا عجب طور ہوا
کیوں چرخ کہن آہ نیا دور ہوا
بس یہاں سے کہیں اور چلو جلد انیس
اب یاں کی زمیں اور فلک اور ہوا