جلد ششم
مرثیہ میر انیس

۱
جب قتل ہوا ظہر تک اسلام کا لشکر
جنت مین گیا شاہ خوش انجام کا لشکر
شپیرؑ تھے اور صدمۂ و آلام کا لشکر
اک چاند کو گھیرے ہوے تھا شام کا لشکر
جو زینت پہلو تھے وہ مقتل مین پڑے تھے
لاکھون مین اکیلے شہ مظلوم کھڑے تھے
۲
زہرا کا مرقع تھا جو سب درہم و برہم
تھا قبلۂ عالم پہ عجب یاس کا عالم
بیٹا کہین بیجان تھا بھتیجا کہین بیدم
وہان فتح کا غل تھا ادھر اولاد کا ماتم
زہرا کا چمن سامنے آنکھون کے لٹا تھا
پیری مین برابر کا پسر شہ سے چھٹا تھا
۳
اس داغ سے ہر صاحب اولاد ہے آگاہ
دل سینے مین تھراتا ہے العظمۃ لِلہ
پوچھے کوئی یعقوبؑ سے یوسفؑ کی ذرا چاہ
مان باپ کا دل اور یہ کوہ غم جانکاہ
تصویر پسر دل سے بُھلائی نہین جاتی
یہ آگ وہی ہے جو بُجھائی نہین جاتی
۴
ہرچند کہ زخمی نہین حضرت کا تنِ پاک
باطن مین مگر ایک کلیجے مین ہین سو چاک
بتلایئے کس طرح سے سنبھلے دل غمناک
پالا جسے چھاتی پہ وہ سویا بسر خاک
کیا لطف جو فرزند نہو بھائی نہوئے
دشمن پہ بھی یہ عالم تنہائی نہوئے
۵
روکر کبھی فرماتے ہین عباس کدھر ہو
ہم تیغون مین ہین آنکے تم سینہ سپر ہو
اس رنج مین بھائی کی نہ بھائی کو خبر ہو
نزدیک ہے اب یہ کہ جدا جسم سے سر ہو
ایسی بھی کسی کو نہین نیند آتی ہے بھائی
اوٹھو کہ سکینہ تمھین چلاتی ہے بھائی
۶
لو آکے ذرا بھائی کی تنہائی کو دیکھو
فاقون مین مرے دل کی توانائی کو دیکھو
اس شام کے لشکر کی صف آرائی کو دیکھو
عباسؑ مرے صبر و شکیبائی کو دیکھو
دیراب نہین آنا ہے تو آؤ کہ چلے ہم
اک دم مین گلا رکھتے ہین خنجر کے تلے ہم
۷
دے کون صدا سوتے ہین عباس علمدار
بیکس کا نہ یاور ہے کوئی اور نہ مددگار
نیزہ کبھی لگتا ہے بدن پر کبھی تلوار
ڈوبے ہوے ہین خون مین سراپا شہ ابرار
نیزون سے بچاتے نہین مجروح بدن کو
دو لاکھ جوان گھیرے ہین اک تشنہ دہن کو
۸
مجروح کو ہوتی ہے بہت تشنہ دہانی
جب لگتی ہے تلوار تو فرماتے ہین پانی
سیراب ہین دریا سے اودھر ظلم کے بانی
دو روز سے پیاسا ہے یداللہ کا جانی
رحم اونکے دلون مین جو نہین پاتے ہین شپیرؑ
ہونٹون پہ زبان پھیر کے رہ جاتے ہین شپیرؑ
۹
آتا ہے برابر جو کوئی تول کے شمشیر
فرماتے ہین ثابت بھی ہوئی کچھ مری تقصیر
انصاف بھی کچھ ہے تمھین اے فرقۂ بے پیر
مین آپ ہی مرتا ہون لگاؤ نہ مجھے تیر
احسان ہین بڑے تم پہ رسولؐ عربی کے
کیون ہاتھ سے کھوتے ہو نواسے کو نبیؐ کے
۱۰
کچھ مین نے تمھاری جو خطا کی ہو تو کہدو
تم مین سے کسی پر جو جفا کی ہو تو کہدو
گر شرط محبت نہ ادا کی ہو تو کہدو
وعدے پہ جو مین نے وفا کی ہو تو کہدو
اسوقت تلک ترک محبت نہین کرتا
گھر لٹ گیا اور شکوۂ امت نہین کرتا
۱۱
لو اب بھی مین کہتا ہون کہ للہ امان دو
ہادی ہون مین روکو نہ مری راہ امان دو
مظلوم ہون اے فرقۂ گمراہ امان دو
اب بہر نبیؐ و اسداللہ امان دو 
لو مین نہ مدینہ مین نہ مقتل مین رہونگا
ناموس کو لیکر کسی جنگل مین رہونگا
۱۲
تنہا ہوا اب مجکو وطن سے نہین کچھ کام
ہے گھر وہی ہو جاے مسافر کو جہان شام
یکسان ہے ملے یا نہ ملے اب مجھے آرام
کیا دخل زبان سے جو کبھی شہر کا لون نام
زاری غم اکبر مین تو دن رات کرونگا
تا زیست کسی سے نہ ملاقات کرونگا
۱۳
لو مجھسے قسم اب جو کبھی شہر مین آؤن
مرضی جو تمھاری ہو تو جنگل کو بساؤن
جنگل مین نہ راضی ہو تو کہسار مین جاؤن
مین آج کسی طرح امان قتل مین پاؤن
ناموس نبی بیکس و ناشاد نہوئین
مطلب یہ ہے بچے مرے برباد نہوئین
۱۴
سیّد ہون مین سیّد سے یہ بغض اور یہ کینہ
ان تیرون سے سب چھان دیا کیون مرا سینہ
مرجاؤنگا بچھڑے گی اگر مجھسے سکینہؑ
خشکی مین ڈبوؤ نہ محمدؐ کا سفینہ
ابرار ہون ہادی ہون در رحمت حق ہون
حجت نہ رہے کوئی کہ مین حجت حق ہون
۱۵
یہ سُنکے پکارا پسر سعد جفاکار
جانے دین کہین آپکو یہ امر ہے دشوار
حضرتؐ نے کہا پانی تو دے مجکو ستمگار
وہ بولا کہ پانی بھی نہین ملنے کا زنہار
حضرت نے کہا خیر اب ہم کچھ نہ کہین گے
حجت تو ادا ہو چکی پیاسے ہی مرین گے
۱۶
بڑھ کر یہ کیا شمر نے لشکر کو اشارا
فرزند علی کو نہین اب جنگ کا یارا
ہان تیغ زنو ہوگا بڑا نام تمھارا
پھر لوٹ ہے جب فاطمہؑ کے لال
اب خاک پہ دو روز کے پیاسے کو گرا دو
گھوڑے سے محمدؐ کے نواسے کو گرا دو
۱۷
سُنکے جُھکے اہل ستم چار طرف سے
نیزے ہوے بیکس پہ علم چار طرف سے
بس گھر گیا اک کشتۂ غم چار طرف سے
پڑنے لگی شمشیر دو دم چار طرف سے
نرخون مین سر تابہ قدم ہوگئے شپیرؑ
برچھی جو لگی پشت پہ خم ہوگئے شپیرؑ
۱۸
جُھکنا تھا کہ تیغون کے برابر سے چلے وار
قدمون سے رکابین بھی جدا ہوگئین یکبار
جب گرنے لگا خاک پہ وہ بیکس و ناچار
زہرا کی صدا آئی کہ یا حیدر کرار
گھیرا ہے لعینون نے اکیلا اوسے پاکر
گرتا ہے مرا لال مدد کیجئے آکر
۱۹
گھوڑے نے جو دیکھا کہ سنبھلتے نہین سرور
بس بیٹھ گیا ٹیک کے گھٹنون کو زمین پر
زخمون سے جو تھا چور تن سبط پیمبرؑ
غش ہوگئے رہوار سے ریتی یہ اوتر کر
افراط جراحت سے بدن رشک چمن تھا
سب فوج کے حربے تھے اور اک شاہ کا تن تھا
۲۰
دس سو تو کماندار تھے اک سینۂ شپیرؑ
برچھی کا جہان زخم تھا لگتا تھا وہان تیر
یا شاہ نجف کہتے تھے جب پڑتی تھی شمشیر
چلاتی تھی دروازے سے یہ زینب دلگیر
تم کھاتے ہو تلوارین موئی جاتی ہون بھائی
اب سینہ سپر ہونے کو مین آتی ہون بھائی
۲۱
اُسوقت یہ شہہ ہاتھ سے کرتے تھے اشارا
ہٹ جاؤ بہن گھر سے نکلیو نہ خدارا
رتبہ ہے فزون مریم و حوا سے تمھارا
دم تن مین ہے جبتک یہ نہین مجکو گوارا
للہ نہ اسدم تن صد پاش پہ آنا
سر تن سے اوترے تو مرے لاش پہ آنا
۲۲
مطلع
جب گھر گیا بدلی مین قمر شیر خدا کا
تھا شام کے بادل مین سپر شیر خدا کا
ٹکڑے ہوا تیغون سے جگر شیر خدا کا
غل تھا کہ بس اب لٹتا ہے گھر شیر خدا کا
اکبر نہین عباسؑ سا غمخوار نہین ہے
اب کوئی مسافر کا مددگار نہین ہے
۲۳
تھی رانڈون مین ڈیوڑھی پہ عجب گریہ و زاری
سر کھولے ہوے رو رہی تھین بیبیان ساری
کہتی تھی سکینہ کہ پھوپھی جان مین واری
مجکو بھی دکھا دو مرے بابا کی سواری
یہان چھوڑ کے ہم سب کو چلے جائینگے بابا
کیون روتی ہو کیا گھر مین نہ اب آئینگے بابا
۲۴
ڈیوڑھی سے ہٹو تن سے نکلتا ہے مرا دم
مین جاؤن وہان رن مین جہان ہین شہہ عالم
کہتی تھین اوسے بیبیان تھامے ہوے باہم
اصغر کی طرح تیر نہ مارین تمھین اظلم
وہان چلتی ہین تلوارین کہان جاؤگی بی بی
بابا کو بس اب حشر کے دن پاؤگی بی بی
۲۵
ناموس نبی مین تو قیامت تھی یہ برپا
سر کھولے ہوے پیٹتی تھی دختر زہراؑ
راوی نے یہ لکھا ہے کہ مین دیکھتا ہون کیا
روتا ہوا اک طفل حسین خیمے سے نکلا
آنکھین کہین آہو کی بھی آنکھون سے بڑی تھین
منھ چاند سا تھا ہنسلیان گردن مین پڑی تھین
۲۶
چہرے پہ بھلی لگتی تھی کیا زلف مسلسل
ظاہر تھا کہ گھیرے ہوے ہے چاند کو بادل
تھا طوق گلو رشک ہلال شب اول
ہاتھون مین کڑے کان مین دُر سینے پہ ہیکل
کُرتے کا عجب رنگ تھا اوس گل سے بدن پر
معلوم یہ ہوتا تھا کہ شبنم ہے چمن پر
۲۷
مان ڈیوڑھی کے پردے کو اوٹھا کر یہ پکاری
جنگل ہے پُر آشوب کہان جاتے ہو واری
پھر آؤ کہ بیتاب ہون مین درد کی ماری
بیوہ ہون کرو رحم غریبی پہ ہماری
کہنا مرا مانو نہ ارادہ کرو رَن کا
مین واسطہ دیتی ہون تمھین روح حسنؑ کا
۲۸
وہ کہتا تھا امان ہمین قسمین نہ دلاؤ
ہم گھر مین نہ اب آئینگے تم خیمے مین جاؤ
قاسم کی طرح داغ ہمارا بھی اوٹھاؤ
مان کہتی تھی اک بات تو سُن لو ادھر آؤ
لاکھون مین کہان جاتے ہو اس آن اکیلے
وہ کہتا تھا ہین میرے چچا جان اکیلے
۲۹
میدان مین چچا قتل ہون ہم خیمے مین آئین
جیتے رہین بعد اونکے تو منھ کسکو دکھائین
ہم سائے مین ہون دھوپ مین وہ برچھیان کھائین
تیغون مین نہ عمو کے ۔۔۔۔۔۔۔ ہونے کو جائین
بس صبر کرو قید ہون کیا خیمے مین آ کے
فردوس مین اب جائینگے ہمراہ چچا کے
۳۰
چلاتی تھی رو رو کے وہ بیوہ جگر افگار
صدقے مین ارادے کے ترے اے مرے دلدار
کسطرح لڑو گے نہ سپر پاس نہ تلوار
یہ سِن تو ترا جنگ کے قابل نہین زنہار
وہ کہتا تھا قربان شہنشاہ امم ہین
کیا ہم علی اصغر سے بھی کچھ عمر مین کم ہین
۳۱
دروازے پہ خیمے کے تڑپتی رہی مادر
جنگاہ مین جا پہونچا وہ لخت دل شپرّ
بند آنکھین تھین اور جھومتے تھے سبط پیمبرؑ
لپٹا پسر فاطمہ زہراؑ سے وہ دلبر
کہتا تھا کہ سب خون سے بدن لال ہوا ہے
اے قبلۂ کونین یہ کیا حال ہوا ہے
۳۲
مین تھامے ہون یا شاہ ذرا غش سے سنبھلیئے
کیون آپ جُھکے جاتے ہین زانو تو بدلیئے
زخمون کا لہو چہرۂ اقدس پہ نہ ملیئے
ننگے ہین بوڑھی پھوپھی گھر مین تو چلیئے
سب روتے ہین اسوقت نہین ہوش کسیکو
پیٹتی ہین یہ سینہ کہ غش آیا ہے چچی کو
۳۳
فرمانے لگے کھول کے آنکھین شہہ ذیجاہ
کیون گھر سے نکل آئے یہ کیا تمنے کیا آہ
ان تیغون سے اے لال بچالے تمھین اللہ
لو خیمے مین اب جاؤ کہ عمو ہے سر راہ
کٹتا ہے گلا! تیغ دو دم سے کوئی دم مین
گھر مین تمھین لے چلنے کی طاقت نہین ہم مین
۳۴
یہ کہتے تھے حضرت کہ بڑھا ایک جفاکار
چاہا کہ قریب آنکے حضرت پہ کرے وار
ہاتھ اوسنے سر شہہ یہ سپر کردیے یکبار
بچے کے کہان ہاتھ کہان ظلم کی تلوار
ریتی پہ وہ ننھے سے گرے ہاتھ جو کٹ کر
غش ہو گیا شپیر کی گردن سے لپٹ کر
۳۵
گودی مین اوسے لیکے پکارے شہہ دلگیر
صدقے ترے اُن دنون کٹے ہاتھون کے شپیرؑ
گودی مین تڑپتا تھا کہ گردن پہ لگا تیر
چلایا کہ قربان علی اصغر بے شیر
لپٹا جو تڑپ کر وہ شہ تشنہ گلو سے
تر ہوگئین سب ہنسلیان گردن کے لہو سے
۳۶
مُنھ زرد ہوا جان نکلنے لگی تن سے
خون ہچکیون کے ساتھ اوگلتا تھا دہن سے
جسوقت سفر کر گیا ہستی کے چمن سے
رونے کی صدا آنے لگی قبر حسن سے
فردوس سے زہراؑ بصد افغان نکل آئی
خیمے سے ادھر خاک بسر مان نکل آئی
۳۷
لکھا ہے کہ جب مر گیا لخت دل شپر
بارہ ستم ایجاد بڑھے کھینچ کے خنجر
اک سیدہ نکلی در خیمہ سے کھلے سر
مقنع تھا نہ برقع تھا نہ موزے تھے نہ چادر
شہ ذبح ہوے زینب دلگیر کے آگے
بھائی کا گلا کٹ گیا ہمشیر کے آگے
۳۸
خاموش انیسؔ اب کہ بہت طول ہے معیوب
بہتر ہے وہی بات جو ہو خلق کو مرغوب
ہین بند تو تھوڑے پہ بہت خوب بہت خوب
مقبول ہوئی عرض تری لے در مطلوب
ہوگا وہی اس سال جو کچھ ہے ترے جی مین
کمتی نہین سرکار حسینؐ ابن علی مین

رباعی
ہر دم ہے خیال عذر خواہی دل مین
مطلق نہین کچھ خوف الٰہی دل مین
پارہ کی طرح خطا مین گذری سب عمر
بالون پہ سپیدی ہے سیاہی دل مین

رباعی
افضل ہے اگر ایک تو اعلیٰ ہے ایک
گر غور کرو تو موج و دریا ہے ایک
ہان نور محمدؐ و علی ہین واحد
ہین اسم تو دو مگر مسمیٰ ہے ایک

رباعی
جسپر کہ نظر لطف کی شپیر کرین
ادنیٰ اعلیٰ سب اُسکی توقیر کرین
جس سنگ کو چاہین وہ بنائین پارس
جس خاک کو چاہین ابھی اکسیر کرین
