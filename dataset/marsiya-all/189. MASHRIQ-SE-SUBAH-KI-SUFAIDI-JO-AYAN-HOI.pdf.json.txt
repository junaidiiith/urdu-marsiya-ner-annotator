MarsiyaeMarsiya
www.emarsiya.com
جلد دوم
مرثیہ میر انیس

1
مشرق سے صبح کی جو سپیدی عیاں ہوئی
اور پردۂ حجاب میں ظلت نہاں ہوئی
روشن چراخ مہر سے بزم جہاں ہوئی
اعدا میں فکر قتل امام زماں ہوئی
نیزے سنبھال کے تیغ و سپر باندہنے لگے
آل نبیؐ کے خوں پہ کمر باندہنے لگے

2
رکھا کسی نے خود کو سر پر بہ عزم جنگ
خنجر سجا کمر میں کسی نے قبائے تنگ
پہنی زرہ کسی نے پہن کر قبائے تنگ
بولا زہ کماں میں کوئی جوڑ کر خدنگ
چٹکی سے میری تیر یہ جس دم روانہ ہو
پیشانی حسینؑ الٰہی نشانہ ہو

3
نیزہ ہلا کے کوئی یہ کرتا تھا گفتگو
اس پر علم کروں گا سر شاہ نیک خو
کہتا تھا تیغ تول کے یوں کوئی کینہ جو
ہے آب اس کی اور شہ لب تشنہ کا گلو
چن چن کے آج آل پیمبرؑ کو ماریے
برچھی سے لاکھ میں علیؑ اکبر کو ماریے

4
گرز گراں لیے کوئی کرتا تھا یہ سخن
ہے اس کی ضرب اور سرنو بادۂ حسین
تھا اس طرح کمند لیے کوئی لاف زن
باندھوں گا اس سے گردن عباسؑ صف شکن
ہر گز نہ دوں گا مہلت جنگ اُس دلیر کو
جیتا پکڑ کے لاؤں گا شیروں کے شیر کو

5
دستانوں کو پہن کے یہ کہتا تھا کوئی بات
بھرتے ہیں خون آل محمد میں آج ہات
اور سج کے چار آئینہ کوئی زبوں صفات
کہتا تھا جب لڑیں گے شہنشاہ کائنات
مجروح ہونگے پہلے ہی وہ میرے وار سے
اس پر نہ خط پڑے گا کبھی ذوالفقار سے

6
چمکا کے اسپ کو کوئی کرتا تھا یہ کلام
سنتا ہوں ہے قلیل بہت لشکر امام
کیوں اس قدر ہیں خوف زدہ ساکنان شام
والله راہواروں کی جس وقت لیں لگام
اک دم میں جا پڑیں گے یہ بجلی سے کوند کر
پیاسوں کو مار ڈالیں گے ٹاپوں سے روند کر

7
کہتا تھا کوئی اس سے کر اپنی زباں کو بند
اللہ کو غرور کی باتیں نہیں پسند
مقدور پر بھی عجز ہی کرتے ہیں ہوش مند
لرزاں ہے مارے خون کے اپنا تو بند بند
جنگ اس سے ہے جو سبط رسالت پناہ ہے
سیّد ہے ابن فاطمہؑ ہے بے گناہ ہے

8
ہم تم ہیں جس طرف ہے ادھر فوج لا تعد
چاروں طرف سے اس پہ چلی آتی ہے مدد
حیدؑر ہے جس کا باپ محمدؐ ہے جس کا جد
اس کو جواں ملے ہیں بہتّر یہ جد و کد
ناحق ہے اسپر ظلم جدہر حق ثبوت ہے
غیرت کی یہ جگہ ہے مقام سکوت ہے

9
کچھ مرضی خدا میں نہیں جائے دم زدن
نانا ہو جس امام کا محجوب ذوالمنن
افسوس ہے کہاں وہ کہاں کربلا کا بن
خاصان حق ہی سہتے ہیں رنج و غم و محن
شاید خدا کو بے کسی اس کی پسند ہے
کھانے کا ذکر کیا ہے کہ پانی بھی بند ہے

10
بچوں کو مارے پیاس کے آتے ہیں غش پہ غش
دو دن سے اہل بیتؑ میں ہے شور العطش
ہیں بعیت یزید سے حضرت کنارہ کش
مرنے پہ مستعد ہیں جوانان ماہ وش
را کب جو ان کے تیر الم کے نشانہ ہیں
گھوڑے بھی تین روز سے بے آب و دانہ ہیں

11
اعجاز ہے فقط جو کرو منصفی سے غور
ہر گز قدم نہ ٹھہرتے ہوتا جو کوئی اور
ہے کس قدر تعدی و ظلم و جفا و جور
پر ہیں وہی جو اس بزرگوں کا تھا جو طور
پیاسے نہ سمجھو حکم کی آقا کے دیر ہے
شہ کی قلیل فوج میں ایک ایک شیر ہے

12
ان سب کی ضرب تیغ سے دشوار ہے اماں
مکی و ہاشمی و قریشی ہیں یہ جواں
غازی ہیں سر فروش ہیں کیا خرد کیا کلاں
وہ حملہ ور ہوئے تو یہ انبوہ پھر کہاں
دیکھو ہی گے جو خوف کے مارے نہ مر گئے
لاکھوں سوار کیا ہوئے پیدل کدھر گئے

13
یہ ذکر تھا ابھی کہ ہوئی یک بہ یک خبر
خیمے سے بہر جنگ برآمد ہوا عمر
سر گرد ہائے فوج نے صف اپنی باندھ کر
مجرا کیا شقی کو ادب سے جھکا کے سر
میدان میں سر کشی جو ہر اک نے پسند کی
ایک ایک پر لعیں نے نوازش دو چند کی

14
نیزہ دیا کسی کو تو برچھی کسی کو دی
بخشی کسی جوان کو شمشیر قیمتی
تیرو کماں منگا کے کسی کے حوالے کی
بخشا کسی کو دستۂ و خنجر بصد خوشی
جو نام ور تھے فوج میں ان کو علم دیے
پیدل جو تھے انھیں فرس خوش قدم دیے

15
سمجھا کے ایک ایک کو کیا و نے کہا
تم غازیوں کو آج ہے شیروں کا سامنا
حاکم کا چاہیئے کرد حق نمک ادا
پیچھے ہٹے نہ پاؤں کسی کا دم وغا
جو جس کو مارے حکم پہ بے اختلاف ہے
اس کا سلاح و اسپ اسی کو معاف ہے

16
اور دوسرے کرو گے جو تم اس مہم کو سر
لوٹیں گے چل کے خیمۂ سلطان بحر و بر
والله یزد جرد کی بیٹی کا ہے وہ گھر
بے حد و بے حساب ملے گا متاع و زر
لینے کا اسکے کچھ نہیں ہم کو خیال ہے
سب بانٹ لیجو وہ تمھارا ہی مال ہے

17
زہرؑا کی بیٹیاں ہیں غریب و شکستہ حال
دنیا کا ان کے پاس نہیں کچھ متاع و مال
ان کا وہی ہے حال جو تھا فاطمہؑ کا حال
پر تم کچھ ان کے پردے کا مت کیجو خیال
حیدر کی دیں دہائی کہ روئیں پکار کے
لے آنا انکے سر سے ردائیں آتار کے

18
یہ کہ کے فوج کا وہ لگا کرنے بندو بست
منظور اس کو فوج حسینی کی تھی شکست
ہموار ہوگئی جو زمیں تھی بلند و پست
آگے بڑھائے چن کے جوانان تیز دست
چاؤش دل بڑھانے لگے نوجوانوں کے
اٹرنے لگے ہوا سے پھریرے نشانوں کے

19
تیغیں کھینچیں میان سے نیزے ہوئے علم
طبل وغا پہ لگنے لگی چوب دم بہ دم
کوس و دف و جلا جل و قرنا بجے بہم
تا گنبد فلک گئی آواز زیر و بم
سن کر یہ شور شہ نے کہا کردگار شکر
نوبت ہمارے قتل کی پہونچی ہزار شکر 

20
ناموس مصطفؐے نے سنی جب کہ یہ صدا
رعشہ ہوا کسی کو کسی کو غش آگیا
زینبؑ نے پوچھا اے پسر شاہ لافتا
یہ کیا بجا کہ ہوش ہمارے نہیں بجا
اک چوٹ سی لگی ہے مرے دل میں درد ہے
کیا تم سے اہل شام کو قصد نبرد ہے

21
کیا روح مصطفؐے کا نہیں ظالموں کو ڈر
کیا تم پہ دست ظلم اُٹھاویں گے اہل شر
کیا فاطمہؑ کے رتبے کی اُن کو نہیں خبر
فریادی ہوں گے عرش کے نیچے وہ ننگے سر
پانی تو بند کر چکے احمدؑ کی آل پر
سمجھیں تو جائے رحم ہے پیاسوں کے حال پر

22
شہ نے کہا کہ تشنۂ خوں ہیں مرے عدد
راضی ہوں اہل ظلم بہا دیں مرا لہو
جز شکر حق کروں گا نہ کچھ اور گفتگو
سینہ ہے اور تیر ہے خنجر ہے اور گلو
مسلم کو جب سنا تھا لعیں قتل کر چکے
سچ تو یہ ہے کہ ہم تو اسی روز مر چکے

23
یہ بات کہ کے رونے لگے شاہ تشنہ کام
باہر سے آئے اتنے میں عباسؑ نیک نام
کی عرض ہاتھ جوڑ کے شہ سے کہ یا امام
میداں میں ہو چکی ہے صف آرا سیاہ شام
اب رخصت جرم میں نہ تاخیر کیجئے
میداں میں چل کے جنگ کی تدبیر کیجئے

24
پوشاک پہنی شہ نے یہ سن کر بہ صد شتاب
تیغ علیؑ کمر سے لگائی بہ آب و تاب
اس دم عجب ہوا دل زینبؑ کو اضطراب
عباسؑ سے یہ آنسو بہا کر کیا خطاب
بھیا تھیں تو ہو گی خبر جتنی فوج ہے
کتنے جواں اُدھر ہیں ادھر کتنی فوج ہے

25
عباسؑ نے کہا کہ نہ پوچھو کچھ اے بہن
کتنی بتاؤں فوج اُدھر ہیں چھ لاکھ تن
دو لاکھ نیزہ دار ہیں دو لاکھ تیغ زن
اور ہوں گے دو ہی لاکھ کماندار صف شکن
سب آزمودہ کار قوی تر جوان ہیں
اور کلہم ادھر تو بہتر جوان ہیں

26
واللہ اس طرف کے بہتر بھی تھے نہ کم
پر تین دن کی پیاس سے ان میں نہیں ہے دم
پانی کسی طرح جو پہونچا انھیں بہم
لاتا نہ ان کی تاب کبھی لشکر ستم
یہ سن کے بنت فاطمہؑ کی چھاتی پھٹ گئی
پھیلا کے ہاتھ شہ کے گلے سے لپٹ گئی

27
لگ کر گلے سے بھائی بہن روئے زار زار
وا غربتا کی اہل حرم میں ہوئی پکار
فرما کے الوداع چلے شاہ باوقار
بنت علیؑ نے کھول کے تب سر کو اکبار
کی یہ دعا کریم مجھے شاد کیجیو
اس لشکر قلیل کی امداد کیجیو

28
ہر اک کی ہے معین و مدد گار تیری ذات
لاریب و بے گماں ہے تو حلال مشکلات
اک آن میں خلیل کو آتش سے دی نجات
مشہور ہاجرہ کے ہے بیٹے کی واردات
گھیرا ہے سرکشوں نے شبہ باکمال کو
یارب بچالے فاطمہ زہرؑا کے لال کو

29
حق سے دعا یہ کرتی تھی زینبؑ جگر کباب
خیمہ سے آئے ڈیوڑھی پہ حضرت بہ صد ختاب
ہونے لگا سوار جو وه مالک الرّقاب
تمامی بہ عجز حضرت عباسؑ نے رکاب
آئی صدا بتول کی کیوں بے قرار ہو
اس شاہ کم سپاہ پہ مادر نثار ہو

30
گھوڑے پہ دیکھ کر شہ مظلوم کو سوار
بوسے قدم پہ دینے لگے آ کے جاں نثار
رن کی طرف قدم جو اُٹھاتا تھا راہوار
ملتے تھے واں کی خاک کو آنکھوں سے بار بار
پیاسے تھے پرَ دلوں میں شجاعت کے جوش تھے
کیا حسن عتقاد تھا کیا سر فروش تھے

31
ثابت قدم تھے راہ خدا میں وہ خوش نہاد
آقا پہ ہوں نثار یہی ان کی تھی مراد
ایک ایک تھا نوید شہادت سے شاد شاد
کچھ یاد تھا کسی کو نہ غیر از خدا کی یاد
کیوں کر بہکتے بادۂ عرفاں سے مست تھے
والله حق یہ ہے کہ وہی حق پرست تھے

32
جب وادی نبرد میں ان کا ہوا درود
پرہنے لگے ملائکہ آسماں درود
ان تھوڑے سے سواروں کی اللہ ری نمود
مانند بید خوف سے لرزاں ہوئے جسود
ہیبت سے خاک کرب وبلا زرد ہو گئی
نشان و شکوه فوج ستم گرد ہو گئی

33
باندھے ہوئے سروں پہ عمامے وہ ذی شعور
حاضر تھے سر کٹانے کو سب شاہ کے حضور
پیشانیوں سے ان کے عیاں تھا خدا کا نور
شہ کے مدام عشق سے آنکھوں میں تھا سرور
خوشرو تھے، سب نمازی تھے، شیریں کلام تھے
داتا تھے مثل سبحہ مطیع امام تھے 

34 
شہ کے عزیز حسن میں یوسفؑ سے تھے دو چند
انجم کو جن کے چہروں پہ گردوں کرے سپند
ہوئی تھی چشم مہر بھی دیکھے سے جن کے بند
اک اک جوان کو پیر فلک نے کیا پسند
یوسفؑ کا ان کے سامنے بازار سرد تھا
اک اک جواں جریدہ عالم میں فرد تھا

35
کمسن کئی جو لڑکے تھے ان سب کا تھا یہ حال
چہرے خوشی سے جنگ کی جوں گل تھے لال لال
ابرو کشیدہ چھوٹے ہوئے گیسوؤں کے بال
رخسارے ماہ چار دہم کہیئے بے زوال
مطلب یہ ان کا تھا کہ ابھی سب کنارے ہوں
میدان جنگ میں ہمیں پہلے اُتارے ہوں

36
عباسؑ نامور کی کہوں کیا شکوہ و شان
ہاتھوں میں اس کے فوج حسینی کا تھا نشاں
بالا قد و سمند فلک سیر زیر ران
یکتائے روزگار تھا وہ ہاشمی جواں
غازی تھا صف شکن تھا شجاعت شعار تھا
چہرے سے رعب مرتضوی آشکار تھا

37
گھوڑے پہ ایک طرف علی اکبرؑ سا ماہ رو
تصویر تھا رسولؐ خدا کی وہ ہو بہو
دادا کا زور خلق چچا کا پدر کی خو
گل سا جمال عطر فشاں زلف مشک بو
کب یہ فروغ ہوتا ہے خورشید و ماہ میں
روشن تھی شمع نور خدا رزم گاہ میں

38
قاسم ؑپہ طرفہ باغِ جوانی کی تھی بہار
سنبل سی زلفیں سرو سا قد پھول سے عذار
آنکھیں وہ جن پہ کیجئے نرگس کو بھی نثار
نازک لب اس قدر رگ گل جن کے آگے خار
بے وجہ منھ نہ سرخ تھا اس جاں فروش کا
لخت جگر تھا وہ حسنؑ سبز پوش کا

39
تھے کس شکوہ سے پسر زینبؑ حزیں
 
شدت سے پیار کرتے تھے ان کو امام دیں
اک جانب یسار تھا ایک جانب یمیں
حضرت کے منھ کو تکتے تھے دونوں وہ مہ جبیں
انصار کہتے تھے شہ گردوں جناب کے
دو چاند پہلوؤں میں ہے اک آفتاب کے

40
اس آفتاب دیں کی ہو تو صیف کیا رقم
کان سخاؤ بحر عطا مخزن کرم
مقبول حق امام زماں شافع امم
بے کس غریب حامل رنج و غم و الم
لب خشک شکر حق سے مگر تر زبان تھی
رینبؑ کا تھا خیال سکینہؑ میں جان تھی

41
اس وقت شہ سے حضرت عباسؑ نے کہا
ترتیب فوج کے لئے ہوتا ہے حکم کیا
ہر ایک چاہتا ہے کہ پہلے ہوں میں فدا
یہ سن کے آب دیدہ ہوئے شاہ کربلا
فرمایا حق جلّ و عُلیٰ بس کفیل ہے
کیا صف کشی کروں مر لشکر قلیل ہے

42
تم ان کے سامنے جو صف آرا ہوے تو کیا
یاں سو جواں نہیں ہیں اُدھر ہیں ہزار ہا
لیکن مجھے تو آج ہے مرنے سے مدعا
جس طرح چاہو باندھ لو میدان میں پرا
پیچھے رہیں گے یا قدم آگے بڑہائیں گے
سب آگے پیچھے ایک ہی منزل پہ جائیں گے

43
یہ سن کے باندھی فوج حسینی نے اپنی صف
استادہ بیچ میں ہوا ابن شہ نجف
اعدا نے جوڑے تیر کمانوں میں اُس طرف
سینوں کو غازیوں نے ادھر کر دیا ہدف
یہ ماجرا جو دیکھا تو حر کو قلق ہوا
سینے میں دل اُچھلنے لگا رنگ فق ہوا

44
مل مل کے ہاتھ کہتا تھا نادم ہوں میں کمال
تدبیر کیا کروں کہ بچے فاطمہؑ کا لال
کیوں روکا میں نے آہ کدھر تھا مرا خیال
شہ کو ستمگروں سے رہائی ہے اب محال
روکے سے میرے جا نہ سکا سبط مصطفےٰ
میرے سبب بلا میں پھنسا سبط مصطفےٰ

45
یہ دل میں اپنے کہتا گیا وہ عمر کے پاس
اس نے کہا کہ کس لیے آتا ہے بے حواس
حر نے دیا جواب ذرا دل میں کر قیاس
ہے کچھ بھی مصطفےٰ و بتولؐ و علیؑ کا یاس
وہ کون ہے رسولؐ کا جس سے لڑائی ہے
جی میں ذرا سمجھ کہ یہ کس سے لڑائی ہے

46
کھینچیں ہیں کیوں کمانیں یہ کس پر چلیں گے تیر
زخمی محمدؐ عربی ہو گا اے امیر
فرزند مرتضیٰ ہے دو عالم کا دست گیر
بنت رسولؐ پاک کا اس نے پیا ہے شیر
اس پر ستم نہ ہوگا گوار رسول کو
مارا سے تو جان کہ مارا رسوال کو

47
تب اس لعین نے چیں بہ جبیں ہو کے یہ کہا
حاکم سے جو بغی ہو مجھے اس سے کام کیا
اے حر ہمارا دوست ہے تو یا حسینؑ کا
اس نے کہا جو کلمۂ حق تھا سو کہ دیا
کیوں روکتا جو ہوتا نہ دشمن امام کا
احسان مند ہوں مگر اس تشنہ کام کا

48
روکا تھا میں نے اس شہ عالی امم کو جب
اس دن تھا میں بھی اور مرا لشکر بھی تشنہ لب
پانی کا کوسول نام نہ تھا مضطرب تھے سب
اونٹوں سے چھاگلوں کو اُتارا سخی نے تب
دریائے فیض ساقیٔ کوثر دکھا دیا
گھوڑوں سمیت پیاسوں کو پانی پلا دیا

49
ہرگز نہ قحط آب کا گزرا اسے خیال
سوچا نہ یہ کہ ساتھ ہیں اطفال خرد سال
والله بحر جو دو سخا ہے نبیؐ کی آل
ایسے سخی سے ہو مجھے کیوں کر نہ انفعال
وہ پانی ساتھ ہوتا جو اس حق شناس کے
بچے تڑٌپتے خیمے میں کیوں مارے پیاس کے

50
احسان یہ نہ بھولوں گا جب تک ہے دم میں دم
بے جرم و بے گناہ ہے وہ صاحب کرم
واں حر کا یہ کلام تھا اور یاں بہ چشم نم
اکبرؑ یہ شہ سے کہتے تھے اے شافع امم
حر مانگتا ہے اذن عمر سے لڑائی کا
بندے کو اس سے حکم ہو تیغ آزمائی کا

51
شہ مسکرا کے کہنے لگے اے پدر کی جان
حر کی طرف سے کیجو ہر گز نہ یہ گمان
ان دشمنوں میں دوست مرا ہے یہی جواں
کرتا ہے وہ عمر سے فضائل مرے بیان
گمراہ آگے تھا وہ پر اب رو بہ راہ ہے
حر سے بدی نہ ہو گی مرا خیر خواہ ہے

52
پر ابن سعد اس کی نہیں ماننے کا بات
آوے گا میرے پاس اُدھر سے وہ خوش صفات
مت روکنا ہے خاطر مہمان واجبات
دشمن سمجھ کے کوئی اُٹھائے نہ اُس پہ ہات
کمتی تھی بس اسی کی ہماری پناہ میں
پہلے شہید ہو گا یہی حق کی راہ میں

53
فرماتے تھے یہ شاہ کہ اٹھی زمیں سے گرد
دہشت سے ہو گیا رخ مہر سپہر زرد
سمجھے رفیق شہ کوئی آیا پئے نبرد
بہر شیز ہو گیا آماده فرد فرد
دیکھا تو کہتا آتا ہے کوئی پناہ دو
سبط رسول تک مجھے جانے کی راہ رو

54
اکبرؑ نے دی صدا کوئی ہونے نہ سد راه
پاس ادب سے رہ گئے ششدر رفیق شاہ
حر اترا اپنے گھوڑے سے مابین رزم گاہ
سر کو جھکائے ہاتھوں کو باندھے بہ اشک و آه
دل اس جری کا دولت دنیا سے ہٹ گیا
قدموں سے ذوالجناح کے آکر لپٹ گیا

55
آنکھیں سموں سے ملتا تھا رو رو کے بار بار
کہتا تھا اے شفیع دو عالم کے یاد گار!
تقصیر وار ہے یہ غلام سیاہ کار
تعزیر میں ہے بندے کی آقا کو اختیار
جو دیجئے سزا وہ مرے حق میں بد نہیں
ایسا گنہ کیا ہے کہ کچھ جس کی حد نہیں

56
پر ہیں کریم ابن کریم آپ بے گماں
ہادی و بندہ پرور و آقائے دو جہاں
اے شاہ جرم پوش و خطا بخش عاصیاں
بخشا نہ آپ نے تو ٹھکانا مرا کہاں
اس آستاں بغیر نہیں جا پناہ کی
توبہ قبول کیجئے اس رو سیاہ کی

57
حر سے یہ سن کے رونے لگے شاہ کربلا
آئی جناب فاطمہؑ زہرا کی یہ صدا
مادر ترے نثار ہو اے ابن مرتضا
حر ہے تمھارے گھوڑے کے قدموں پہ لوٹتا
یہ تو میں جانتی ہوں کہ تم اس سے صاف ہو
صدقے گئی قصور اب اسکا معادف ہو

58
ماں کی صدا یہ سن کے ہوئے شاہ بے قرار
 
گھوڑے سے جلد کود پڑے روے زار زار
حر کو اُٹھایا خاک سے اللہ رے افتخار
چھاتی لگا لگا کے کیا خوب اس کو پیار
فرمایا اب خوشی ہو عبث تو ملول ہے
والله پیش حق تری توبہ قبول ہے

59
اے حر خدائے عزو جل کی مجھے قسم
تیرا ہی انتظار میں کرتا ہوں دم بہ دم
گنتی میں میری فوج کے تھا ایک تو ہی کم
پہلے سے تیرا نام شہیدوں میں تھا رقم
یوں شاد ہو کے تجھ سے ہم اے با وفا ملے
بچھڑا ہوا عزیز کوئی جیسے آ ملے

60
یہ مرتبہ جو سحر کا ہر اک پر عیاں ہوا
مہمان شہ سے ہم بغل اک اک جواں ہوا
رتبہ یہ اپنا دیکھ کے حر شادماں ہوا
تحسیں کا غل زمین سے تا آسماں ہوا
سب کہتے تھے یہ شخص عجب خوش نصیب ہے
دوزخ اب اس سے دور ہے جنت قریب ہے

61
قسمت نے اس کو راہ ضلالت سے دی نجات
بے فضل حق کسی کو نہیں سوجھتی یہ بات
اب دامن حسینؑ ہے اور اس جواں کا ہات
مارا بھی اب گیا تو ابد تک ملی حیات
عزت رو چند کیوں نہ ہو اس خیر خواہ کی
اس نے تو دل میں فاطمہ زہرؑا کے راہ کی

62
اللہ رے اس جواں کے نصیبے کی یاوری
اصحاب مصطفےٰ سے ہوئی اس کو ہمسری
دینداری اختیار کی چھوڑی ستمگری
آکر ہوا شریک جوانوں کے حیدری
عصیاں سے پاک خط عمل یک قلم ہوا
نام اس کا دفتر شہدا میں رقم ہوا

63
یوں اس طرف سے آیا ادھر وہ نکو سرشت
دوزخ سے جس طرح کوئی جاوے سوئے بہشت
جتنے گئے تھے آج تلک اس نے فعل زشت
وہ سب سواب ہو گئے اللہ ری سر نوشت
پرسش نہ ہوگی حشر کے دن بے حساب ہے
ذرے سے کم تھا کل مگر آج آفتاب ہے

64
کیوں کر نہ ایسے شخص کا عالی ہو مرتبا
عاشق ہوا یہ اس کا جو ہے عاشق خدا
قسمت سے مل گیا اسے آقا حسینؑ سا
ورنہ کجا یہ اور پسر فاطمہؑ کجا
واللہ اس کو خوبی اعمال کہتے ہیں
بخت اس کو کہتے ہیں اسے اقبال کہتے ہیں

65
کل تک تو تھا یہ داخل افواج رو سیاه
توفیق نیک آج ہوئی اس کی خضر راہ
یوں نکلا یہ خوف سے جس طرح نکلے ماہ
خورشید دیں کے سایہ دامن میں لی پناہ
ذی ہوش تھا سمجھ کے خطا و ثواب کو
تھاما سوار دوش نبیؐ کی رکاب کو

66
طالع نے خواب زشت سے اس کو جگا دیا
دل نے نفاق و کفر کا پردہ اُٹھا دیا
اقبال نے بہشت کا رستہ بتا دیا
آنکھوں نے جلوہ نور خدا کا دکھا دیا
جو راہ راست تھی قدم اس راہ پر گئے
کام اسکے جتنے بگڑے ہوئے تھے سنور گئے

67
یہ ہے وہی ہوا تھا جو حضرت کا سدِ راہ
مظلومیٔ امام پہ کی تھی نہ کچھ نگاہ
سرزد ہوا تھا اس سے عجب طرح کا گناہ
آیا ہے بہر معذرت اب یہ حضور شاہ
لطف و کرم سے بات نہیں کچھ ملال کی
دیکھو رحیمی فاطمہ زہرؑا کے لال کی

68
کچھ دل میں اس کے رد و بدل کا نہیں خیال
مانند گل شگفتہ ہے زہرؑا کا نونہال
قلب امام صاف ہے آئینہ کی مثال
محتاج تھا مدد کا نہ یہ شاہ خوش خصال
دیں پروری تو دیکھو تم اس با وقار کی
ہے یہ خوشی کہ راہ خدا اختیار کی

69
یہ ذکر تھا فرشتوں میں بالائے آسماں
حر ہاتھ جوڑے شاہ سے کرتا تھا یہ بیاں
مطلب پر آئے سب مرے اے سرور زماں
اب دو رضائے حرب تو میداں کو ہوں رواں
کوئی ابھی نہ مستعد کار زار ہو
ان قدموں پر غلام ہی پہلے نثار ہو

70
شہ نے کہا کہ حر ابھی رخصت کا لے نہ نام
اماں ہے کہ غریبوں کے گھر کوئی دن مقام
پر ہم تو تین دن سے ہیں بے آب بے طعام
کی عرض حر نے پاؤں پہ گر کر کہ یا امام
ہرگز تسلی جینے سے میری نہ ہوئے گی
بے زخم کھائے اب مجھے سیری نہ ہوئے گی

71
منت جو حر نے کی بہت آنسو بہا بہا
روئے گلے لگا کے اسے شاہ کربلا!
فضّہ نے آکے اتنے میں حضرت سے یہ کہا
در پہ کھڑی ہیں حضرت زینبؑ برہنہ پا
پوچھا ہے یہ کہ بھائی جدا کس سے ہوتے ہو
یہ کون ہے کہ جسکے گلے لگ کے روتے ہو

72
یہ سن کے حر کو خیمہ کی ڈیوڑھی پہ لائے شاہ
زینبؑ سے جا کے کہنے لگے یوں بہ اشک و آہ
بھینا وہ حر ہوا تھا ہمارا جو سدّ راہ
آیا ہے وہ مدد کے لیے ہو کے عذر خواہ
غازی ہے حق پرست ہے اور باتمیز ہے
وہ مجھ کو بھائیوں سے زیادہ عزیز ہے

73
ڈیوڑھی پہ ہاتھ جوڑے کھڑا ہے وہ جنتی
امیدوار عفو جرائم ہے تم سے بھی
بنت نبیؐ نے اس کی سفارش ہے مجھ سے کی
تب شاد ہو کے کہنے لگی دختر علیؑ
دونوں جہاں میں مرتبہ اس کا زیادہ ہو
میں اس سے شاد ہوں مرا اللہ شاد ہو

74
جو ہے تمھارا دوست وہ ہے مجتبیٰ کا دوست
جو مجتبےٰ کا دوست ہے وہ ہے مرتضےٰ کا دوست
جو مرتضیٰ کا دوست ہے وہ مصطفےٰ کا دوست
جو مصطفےٰ کا دوست ہے وہ ہے خدا کا دوست
راضی ہوئے علیؑ شہ لولاک خوش ہوئے
حر سے خداؤ پنجتن پاک خوش ہوئے

75
حر نے سنایا حضرت زینبؑ کا جب کلام
یوں عرض کی کہ بندگی کرتا ہے یہ غلام
فضّہ سے تب یہ کہنے لگی خواہر امام
تو حرُ سے جا کے بعد دعا کہ مرا پیام
بھائی شریک تو جو ہوا میرے بھائی کا
دل تجھ سے شاد ہو گیا زہراؑ کی جائی کا

76
آنے سے تیرے شاد تو ہیں پر ہے ایک غم
مہمانی کیا کریں کہ ہیں محجوب تجھ سے ہم
بچوں کے مارے پیاس کے دم میں نہیں ہے دم
پانی بھی تین روز سے پہونچا نہیں بہم
یہ بیکسوں پہ ظلم خدا کا بھی ڈر نہیں
مہماں ہیں جن کے ان کو ہماری خبر نہیں

77
یہ سن کے حرکی آنکھوں سے آنسو ہوئے رواں
اصغرؑ کو لا کے گود میں تب سرور اماں
کہنے لگے کہ کیا کہوں اے میرے میہماں
ہم سب تو اک طرف یہ جو بچہ ہے نیم جاں
اسکی بھی مارے پیاس کے حالت تباہ ہے
میں ۔۔۔۔۔۔۔۔۔۔۔ ہوں یہ تو بھلا بے گناہ ہے

78
اصغرؑ کا حال حرُ سے یہ کہتے تھے شاہ دیں
جو دی صدا سکینہؑ نے یہ بادل حزیں
بابا مرا بھی حال کہا حر سے یا نہیں
پوچھا جو اس نے بولا یہ زہرؑا کا نازنیں
عاشق ہوں اسکا میں یہ بہت تشنہ کام ہے
اے حر سکینہ اس مری بیٹی کا نام ہے

79
حر نے کہا کہ اب نہیں میرے جگر میں تاب
اس صبر کے نثار میں اے ابن بو تراب
رن کی بس اب غلام کو رخصت ملے شتاب
ناچار ہو کے شاد نے اس کو دیا جواب
مقبول حق ہے کون تیری عرض رد کرے
جا بھائی تیری خالق عالم مدد کرے 

80
یہ مژدہ سن کے شاہ ہوا حر نام دار
حضرت کے گرد پھر کے ہوا گھوڑے پر سوار
روئے امام بیبیاں بھی روئیں زار زار
پہونچا وہ مثل شیر بہ میدان کار زار
لاکھوں تھے پر بجا نہ کسی کے حواس تھے
آمد کو اس کی دیکھ کے سب با ۔۔۔۔۔۔۔۔۔۔۔ تھے

81
اللہ ری اس دلبر کی فرد شکوہ و شان
ہیبت سے جن کی فوج میں تھا بحور الاماں
کہتا تھا کوئی حر سے مشابہ ہے یہ جوان
بولا کوئی یہ شخص کہاں اور حر کہاں
کیا اس قدر فروغ تھا اس کے جمال کا
یہ تو کوئی عزیز ہے زہرؑا کی آل کا

82
یہ شور سن کے فوج سے حر نے کیا کلام
مت سمجھو تم عزیز میں ہوں شاہ کا غلام
آقا مرا حسینؑ ہے اور حر ہے میرا نام
صورت پہ میری کیوں تھیں حیرت کا ہے مقام
بے وجہ حسن کا نہیں رخ پر ظہور ہے
اے ساکنان شام پہ ایماں کا نور ہے

83
اور دوسرا سبب یہ ہے اے قوم بے وفا
منھ اپنا میں نے شاہ کے قدموں پہ ہے رکھا
والله ابن فاطمہؑ ہے نور کبریا
بر تر ہو کیوں نہ اس کے غلاموں کا مرتبا
معمور نور حق سے مرا سینہ ہو گیا
تاثیر خاک پا سے دل آئینہ ہو گیا

84
یہ سن کے ابن سعد پکارے بہ صد ہراس
دشمن سے مل گیا نہ کیا کچھ نمک کا پاس
حر نے دیا جواب کہ اے مرد بے حواس
رکھتے ہیں پاس دین کو مقدم خدا شناس
کرتا ہے دشمنی تو جناب بتول ہے
فاسق کے بدلے لڑتا ہے سبط رسولؐ ہے

85
واللہ گوشوارۂ عرش خدا ہے وہ
لاریب پارۂ جگر مصطفا ہے وہ
ریحانہ ریاض شہ لافتا ہے وہ
نور دو چشم حضرت خیر النسا ہے وہ
مختار ہے جو روضۂ دار اسلام کا
پاس یزید کرتا کہ پاس اس امام کا

86
ہے تجھ کو کر دیا طمع دینوی نے کور
کھل جائے گا غرور و تکبر میان گور
ہوے گا پاس غیر ندامت نہ زر نہ زور
پاس نمک نہ کرنے کا میرے عبث ہے شور
اب کیا بروز پرسش اعمال دیکھیو
میرا بھی رتبہ اپنا بھی تو حال دیکھیو

87
یہ سنتے ہی عمر نے کی فوج سے خطاب
ہاں پہلے مار ڈالو اسے گھیر کر شتاب
چمکا کے حر نے گھوڑے کو اپنے دیا جواب
تو ہی نکل کے مجھ سے لڑ اے خانماں خراب
تا دیکھیں یہ بھی تیغیں جو مجھ پر پکڑتے ہیں
شپیرؑ کے غلام بھی کس طرح لڑتے ہیں

88
یہ کہ کے حملہ ور ہوا جوں شیر خشمناک
کتنوں کو مارا خوف سے کتنے ہوئے ہلاک
زخمی ہو لوٹنے لگے کتنے ہوئے بہ خاک
کتنے جو تیر مارتے تھے ان کو تاک تاک
وہ مضطرب تھے خون سے یہ اپنی جانوں کے
دہشت سے کھینچ نہ سکتے تھے چلے کمانوں کے

89
تلوار کھینچے شیر سا جاتا ہے جس طرف
ہو جاتی تھی ادھر کی پراگندہ صف کی صف
نعرہ ہر ایک دار بہ تھا یا شہ نجف
فرماتا تھا یہ حیدؑر کرّار کا خلف
تحسین کا آسمان و زمیں پر خروش ہے
مہماں کو میرے آج شجاعت کا جوش ہے

90
یاں تو بیاں یہ کرتے تھے حضرت بہ چشم نم
واں اس جری پہ ٹوٹ پڑا لشکر ستم
اس نے بھی سر بدن سے کئے سیکڑوں قلم
پر آپ بھی وہ زخمی ہوا سر سے تا قدم
باران تیر ظلم سے سب جسم چھن گیا
جانباز کا سند بھی طاؤس بن گیا

91
رگ رگ سے حرُ کی چھٹنے لگی جب لہو کی دھار
غش میں جھکا وہ گھوڑے کی گردن پہ ایک بار
نیزہ کسی نے آ کے جو مارا قضائے کار
تب یا حسین کہہ کے گرا حُر نام دار
یہ سن کے ابر غم دل سرور پہ چھا گیا
اک آہ کی کہ عرش خدا تھر تھرا گیا

92
رہوار سے اُتر کے چلے مضطر و حزیں
رکھا زمیں پہ پاؤں کہیں اور پڑا کہیں
اکبرؑ نے دوڑ کر یہ کہا یا امام دیں
جانا مناسب آپ کا اس فوج میں نہیں
تنہا حضور جا ئیں نہ حرُ کی تلاش کو
ہو حکم تو غلام اُٹھا لائے لاش کو

93
شہ نے کہا کہ تم مجھے روکو نہ میری جان
میرے لئے شہید ہوا میرا میہماں
ملتا ہے دوست خلق میں اس طرح کا کہاں
میرے بغیر اور نہیں کوئی اُس کا یاں
رخصت کو اس غریب کی جانا ضرور ہے
مہمان کو گلے سے لگانا ضرور ہے

94
بٹیا میں کیا بیان کروں حُر کا مرتبا
لاشے پہ اُس کے آئے ہیں پیغمبر خدا
رو رو گلے لگاتے ہیں شفقت سے مرتضاؑ
ہمت کی اُس کی کرتے ہیں تعریف مجتبا
عزت یہ کس شہید کی دنیا میں ہوتی ہے
ماں میری حُر کے واسطے مقتل میں روتی ہے

95
یہ کہ کے لاش پر گئے حر کی بہ چشم تر
وہ زخمی لوٹتا تھا پڑا ریگ گرم پر
اس سے لپٹ کے رونے لگے شاہ بحر و بر
زانوں پہ اپنے رکھ لیا شفقت سے اُس کا سر
تہ جم گئی تھی چہرے پہ اُسکے جو خاک کی
حضرت نے آستین مبارک سے پاک کی

96
منھ اُس کا دیکھ دیکھ کے اس طرح روتے تھے
روتا ہے جس طرح کوئی فرزند کے لئے
اشک امام حُر کے جو رخسار پر گرے
تب اس نے آنکھیں کھول کے کی عرض شاہ سے
آغوش میں لیے ہوئے حضرت جو روتے ہیں
واللہ ٹکڑے میرے کلیجے کے ہوتے ہیں

97
اس بندہ پروری پہ ہوں سو جان سے فدا
شفقت وہ مجھ پہ کی کہ نہیں جس کی انتہا
تشریف لائے آپ خوشا میرا مرتبا
متاز اس غلام کو کونین میں کیا
لغزش میں تھا قدم مرا لیکن سنبھل گیا
بیڑا مرا تباہی سے باہر نکل گیا

98
زخمی ہوں تیغ و تیر سے میں سر سے تا قدم
کس طرح اُٹھ کے گرد پھروں یا شہ امم
کہنے لگے یہ تب شہ بے کس بہ چشم نم
واللہ تو تو زخمی ہے اور ہے مجھے الم
کوئی نہ بچ رہے گا حسینی سیاہ میں
ہم سب شریک ورد ہیں خالق کی راہ میں

99
مجروح جس طرح سے ہوا ہے ترا بدن
تلواریں یوں ہی کھائے گا لخت دل حسنؑ
جس طرح ہاتھ کٹ گئے ہیں تیرے تیغ زن
بے دست یوں ہی ہو ئے گا عباسؑ صف شکن
زخم سناں ہے تیرے دل درد ناک پر
زخمی ہو یوں ہی تڑپے گا اکبرؑ بھی خاک پر

100
 جس طرح تیر ظلم ہے تیرے گلے کے پار
مجروح یوں ہی ہو گا مرا طفل شیر خوار
بعد اُس کے مجھ کو زخمی کریں گے ستم شعار
جس دم گروں گا گھوڑے سے باچشم زخم وار
مارے گا برچھی اور کوئی تلوار مارے گا
چھاتی پہ چڑھ کے شمر مرا سر اُتارے گا

101
زخمی جو تو ہوا تو میں آیا ترے قریں
آغوش میں لیا تجھے با خاطر حزیں
زانوں پہ تیرا سر رکھا اے حُر با یقیں
لیکن چلے گی جب مری گردن پہ تیغ کیں
جز یاس و بے کسی نہ کوئی پاس ہوئے گا
زانوں پہ رکھ کے سرکو مرے کون روئے گا

102
ہوئے گا سوئے خلد رواں جب تو نیک نام
لے جاؤں گا میں لاش تری تا در خیام
پر اپنی بے کسی کو کہوں کیا میں تشنہ کام
روندیں گے میری لاش کو گھوڑوں سے اہل شام
بعد فنا بھی ہوئیں گے رنج و محن مجھے
چالیس دن تلک نہ ملے گا کفن مجھے

103
شہ نے جو حر سے اپنی مصیبت یہ کی بیاں
 
اس باوفا کی آنکھ سے آنسو ہوئے رواں
قدموں سے شہ کے ملنے لگا چشم خوں فشاں
ہچکی جو آئی موت کی غازی کو ناگہاں
آنکھیں پھرائیں زیست کا نقشہ بدل گیا
حسرت سے دیکھا شاہ کو اور دم نکل گیا

104
جس بے کسی سے روتے تھے حر کو شہ امم
کس دل میں تاب ہے جو بیاں کر سکے وہ غم
دریا اگر مداد اور اشجار ہوں قلم
یہ غم وہ ہے انیس کہ ہر گز نہ ہو رقم
کیا کچھ نہ کہتے جائیں گے کیا کچھ کہا نہیں
سچ ہے غم حسین کی کچھ انتہا نہیں


رباعی
جبریل امیں کو فخر دربانی ہے
حضرت کا غبار قبر نورانی ہے
ہو جاتی ہیں کور کی بھی آنکھیں روشن
وہ خاک بھی سرمہ سلیمانی ہے

رباعی
وہ نظم پڑھوں کہ بزم خوش بو ہو جائے
عطر عنبر ہر ایک آنسو ہو جائے
یاد آئے شمیم زلف ہم شکل رسولؐ
آہوں کا دھواں حور کا گیسو ہو جائے

رباعی
مظلوم نہ شاه بحر و بر سا ہو گا
مینھ تیروں کا یوں کسی پر برسا ہو گا
پیاسے رہے کربلا میں جس طرح حسینؑ
یوں گہر بھی پانی کو نہ ترسا ہو گا

رباعی
میزان کرم میں جرم تل جاتے ہیں
فردوس میں مثل بوئے گل جاتے ہیں
انگشت علیؑ سے باب خیبر کی طرح
عقدے جو ہزاروں ہوں تو کھل جاتے ہیں

MarsiyaeMarsiya
www.emarsiya.com