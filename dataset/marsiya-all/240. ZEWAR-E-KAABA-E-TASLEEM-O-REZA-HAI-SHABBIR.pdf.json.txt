www.emarsiya.com


زیور کعبۂ تسلیم و رضا ہے شبیرؑ
گوہر تاج سر عرش خدا ہے شبیرؑ
زیب آغوشِ رسولِ دوسرا ہے شیرؑ
آفتاب فلک لطف و عطا ہے شبیرؑ
ایسے مقبول زمانے میں کہاں ہوتے ہیں
آج تک جن کے لیے اہلِ جہاں روتے ہیں

جد امجد کو جو پوچھو، تو ہے محبوب خدا
باپ وہ سارے زمانے کا ہے جو عقدہ کشا
حضرت جعفر طیار سا ہے جس کا چچا
فاطمہ والدہ، بھائی حسنؑ سبز قبا
اے خوشا مرتبہ، ماں کیسی، پدر کیسا ہے
کون دنیا میں نجیب الطرفین ایسا ہے

واہ ری عزت و توقیر زہے حشمت و جاه
کیا شرافت ہے زہے شان ہے اللہ اللہ
کوئی شبیر سا آقا نہیں، خالق ہے گواہ
جان دی اور نہ ہونے دیا اُمت کو تباہ
باندھی مرنے پہ کمر، باب اجابت کھولا
بند دوزخ کیا، دروازۂ جنت کھولا

گر زمانے میں نہ ہوتا وہ شہنشاہ حجاز
یہ طلاطم تھا کہ ڈوبا ہی تھا امت کا جہاز
بحر عالم کا جو دیکھا یہ نشیب اور فراز
ناخدا خود ہوئے، قربانِ شہ بندہ نواز
آ کے اس نوح غریباں نے بچایا ہم کو
آبِ کوثر کے کنارے سے لگایا ہم کو

تھا نہ امت کا ٹھکانا کہیں جز نار جہیم
لے گئے جانب فردوس، زہے لطف عمیم
کس نے دیکھے ہیں زمانے میں بھلا ایسے رحیم
صادق الوعد، وفادار، کریم ابن کریم
اپنا سر دے کے گنہ گاروں کی حرمت رکھ لی
بات شیعیوں کی رکھی، دین کی عزت رکھ لی

صدقے بے گانوں پہ کرتا ہے کوئی اپنا پسر
کھو سکے دیدہ و دانستہ کوئی نور نظر
قتل فرزند ہو اور کچھ نہ کہے منھ سے پدر
غیر دل بند علی اور یہ کس کا ہے جگر
گھر کے لٹ جانے کی کچھ آپ نے پرواہ نہ کی
علی اکبر سا جواں مر گیا اور آہ نہ کی

کیا عنایت ہے، جگر بند پیمبرؐ کے نثار
راہ حق میں جسے قرباں کیا اُس سر کے نثار
پانی بن سوکھ گئے تھے لب اطہر کے نثار
زخمی بازو کے فدا، سینۂ انور کے نثار
واہ کس صبر سے وعدے کو وفا کرتے تھے
زخم جب لگتا تھا، امت کی دعا کرتے تھے

صدقے ہوں ایسے نواسے پہ نہ کیوں کر نانا
ان کی امت پہ لڑکپن سے رہے پروانا
حیف اُمت نے نہ شبیرؑ کا رتبہ جانا
تین دن پانی نہ پینے دیا، کیسا کھانا
باڑھیں رکھوائی تھیں تلواروں پہ پیاسے کیلیے
ہاے یہ ظلم محمدؐ کے نواسے کے لیے

لاکھ ملعونوں میں تھے یکہ و تنہا شبیر
برچھیاں پہلوؤں پر لگتی تھیں اور چھاتی پہ تیر
خوں میں ڈوبا ہوا تھا فاطمہ کا ماہ منیر
دم بدم کہتی تھی یہ تیغ شہِ خیبر گیر
پانی پانی ہوں میں اے سبط پیمبرؐ دیکھو
آبرو جاتی ہے مولا مرے جوہر دیکھو

جب سے مارا گیا ہم شکل پیمبر سا جواں
ہوں میں اس وقت سے جوں ماہی بے آب طپاں
ایک دم میں تو فنا ہوتے ہیں یہ بے ایماں
تا کجا رحم، میں اس لطف و کرم کے قرباں
تم ہو فرزند علی لاشوں سے جنگل بھر دو
قاتلوں کو علی اکبر کے تو بے سر کر دو

کاٹے ان لوگوں نے عباس علی کے بازو
مار ڈالا علی اکبر سا جوان مہ رو
ہاے وہ چاند سے رخسار، گھنیلے گیسو
دشمنوں سے یہ مروت نہیں دیکھی ہے کبھو
نہ برادر کا نہ بیٹے کا عوض لیتے ہیں
زخمی وہ کرتے ہیں اور آپ دعا دیتے ہیں

ذوالفقار اسد اللہ سے فرماتے تھے شاہ
میں تو ان لوگوں کا دشمن نہیں خالق ہے گواہ
رحم لازم ہے کہ ہیں امتِ محبوب الٰہ
جن کو نانا کریں آباد کروں اُن کو تباہ
سر کٹانے سے رہِ حق میں مجھے شادی ہے
ان کی بربادی تو شبیر کی بربادی ہے

گو کہ عباس کے مرنے سے کمر ہو گئی خم
یا غیم اکبر مہ رو میں بصارت ہوئی کم
راہ معبود میں سب سہل ہے یہ رنج و الم
جد کی اُمت پہ کبھی ہاتھ اٹھائیں گے نہ ہم
پیارے میرے بھی ہیں، نانا کے بھی پیارے ہیں یہ
غیر تو ان کو سمجھو نہ ہمارے ہیں یہ

مار ڈالا مرا اکبر سا برابر کا پسر
میں یہ کہتا رہا جو مرضی رب اکبر
لوں عوض یہ مرے شایاں نہیں اے تیغ دوسر
چاہتا ہوں کہ نہ ہو امت عاصی کو ضرر
عذر کو آئیں تو چھاتی سے لگا لوں ان کو
اب بھی گر سمجھیں، تو دوزخ سے بچا لوں انکو

شاہ یہ کہتے تھے، جو آئی محمد کی صدا
اے مرے لعل، یہ نانا تری ہمت پہ فدا
ہاے، سہتے ہو یہ سختی، یہ صعوبت، یہ جفا
تجھ سے اس اُمت بد نے مجھے شرمندہ کیا
قتل کرنے کو لعیں تجھ کو نہیں گھیرتے ہیں
احمد و حیدر و زہرا پہ چھری پھیرتے ہیں

جیتے جی مجھ کو ستاتے رہے یہ بد کردار
ان کے ہاتھوں سے نہ پائی کبھی راحت زنہار
بعد میرے مری بیٹی کو دیے کیا آزار
اپنے حصے سے بھی محروم رہی وہ حق دار
دین و دنیا کے شہنشاہ کی گردن باندھی
ریسماں سے اسد اللہ کی گردن باندھی

گھر سے بیٹی مری بازار میں نکلی دن کو
اُن پہ یہ ظلم، کیا پاک خدا نے جن کو
میرے احسان بھی کچھ یاد نہ آئے ان کو
شکم فاطمہ میں قتل کیا محسن کو
کر دیا زہر وغا سے دلِ شبر ٹکڑے
ہو گئے میرے کلیجے کے بہتّر ٹکڑے

ایک تھا پنجتن پاک میں باقی ترا دم
قتل کرتے ہیں تجھے بھی یہ لعیں، ہائے ستم
میرا اور تیرا لہو ایک ہے خالق کی قسم
تو جو زخمی ہے تو میں زخمی ہوں، سر تا بقدم
زخم اس چاند سی چھاتی پہ جو تو سہتا ہے
دیکھ لے میرے بھی سینے سے لہو بہتا ہے

روتے تھے سرور دیں سن کے یہ نانا کے کلام
ابر کی طرح سے اُمڈا ہوا تھا لشکر شام
بجلیاں کوندتی تھیں تیغوں کی، تھا بلوۂ عام
خون میں بھیگتے تھے تیروں کی بارش سے امام
ڈگمگا کر کبھی گھوڑے پہ سنبھل جاتے تھے
اور کبھی پاؤں رکابوں سے نکل جاتے تھے

ایک مظلوم کو گھیرے ہوئے تھے لاکھ سوار
شور تھا گھوڑے سے گرتا ہے علی کا دلدار
مارتا تھا کوئی نیزہ کوئی ظالم تلوار
تھے کماندار فقط ایک طرف تیس ہزار
بجلیاں گرتی تھیں ہر سمت سے شمشیروں کی
سینہ غربال تھا، بوچھار یہ تھی تیروں کی

پیچ عمامے کے کٹ کٹ کے کھلے جاتے تھے
تیر ہر مرتبہ پیغام قضا لاتے تھے
وار سے نیزوں کی فرصت نہ ذرا پاتے تھے
برچھیاں لگتی تھیں جب، شکر ہی فرماتے تھے
رشک ایوب تھا وہ عقدہ کشائے اُمت
دل میں تھی یاد خدا لب پہ دعائے اُمت

کبھی فرماتے تھے گردوں کی طرف کر کے نگاہ
بندۂ بیکس و مجبور ہوں اے بارِ الٰہ
نہ مددگار نہ انصار، نہ لشکر نہ سپاہ
میری مظلومی و تنہائی کا تو رہیو گواہ
رحم کر رحم، کہ سر کٹنے کا ساماں ہو جائے
مشکل ذبح بھی شبیر پہ آساں ہو جائے

ذکر یہ تھا کہ لگا چھاتی پہ اک نیزۂ کیں
گر پڑے خاک پہ غش کھا کے شہ عرش نشیں
آسماں ہل گئے تھرّا گئی مقتل کی زمیں
دوڑی چلاتی ہوئی زینب ناشاد و حزیں
بسر خاک گرا عرش کا تارا ہے ہے
ان لعینوں نے مرے بھائی کو مارا ہے ہے

خاک سے سبط پیمبرؐ کو اٹھاؤ لوگو!
منھ میں پانی کی کوئی بوند چواؤ لوگو!
رحم اس بیکس و مظلوم پہ کھاؤ لوگو!
مجھ تلک کوئی مرے بھائی کو لاؤ لوگو!
بیٹی حیدر کی ہوں اور فاطمہ کی جائی ہوں
اپنے بھائی کے لئے گھر سے نکل آئی ہوں

چونک کر غش سے یہ زینب کو پکارے سرور
کیا غضب تم نے کیا کیوں نکل آئیں باہر
ابھی جیتا ہوں میں، تم خیمے میں جاؤ خواہر
خاک اڑا لیجیو جب تیغ سے کٹ لے مرا سر
جمع ہیں حلق پہ تلواریں پھرانے والے
مر گئے سب مرے لاشے کے اٹھانے والے

بھانجے مر گئے دونوں، انھیں کیونکر پاویں
بنے قاسم نہیں جو مجھ کو بچانے آویں
بھائی عباس نہیں ہیں، جو سیر بن جاویں
علی اکبر نہیں، جو برچھیاں تن پر کھاویں
سب سے ہے یاس کسی کی ہمیں اب آس نہیں
ذبح کا وقت ہے اور کوئی مرے پاس نہیں

آئی پہلو سے یہ خاتون قیامت کی صدا
فاطمہ اس تری مظلومی و غربت کے فدا
میں تو حاضر ہوں بڑی دیر سے اے ماہ لقا
کبھی میں تھامتی ہوں تم کو، کبھی شیر خدا
آج احمدؐ کا گریبان پھٹے گا، بیٹا!
سر تمھارا مرے زانو پہ کٹے گا، بیٹا!

روتی تھی میں، جو کبھی ٹوٹتا تھا زلف کا بال
تم نہ بے چین ہو، ہردم یہی رہتا تھا خیال
خاک پر آج پڑے لوٹتے ہو اے مرے لعل
ہو گئی تیغوں سے یہ چاند سی چھاتی غربال
کون سے دکھ تمھیں اے یوسف ثانی نہ ملے
دودھ میں جس کو پلاؤں اُسے پانی نہ ملے

گرد حضرت کے ہوا اتنے میں اعدا کا ہجوم
کاٹ لو شاہ کا سر تھی یہی اُس فوج میں دھوم
سیکڑوں ظالم بے رحم تھے، اور اک مظلوم
راوی لکھتا ہے کہ اک خیمہ سے نکلا معصوم
برق شمشیر سے ڈر کر جو جھجک جاتا تھا
گوہر گوش ستارا سا چمک جاتا تھا

نرگسی آنکھیں تھیں منھ چاند سا لمبے گیسو
تھا مے حسن سے لبریز صراحی سا گلو
نرگسی آنکھوں میں صدمے سے بھرے تھے آنسو
تکتا تھا چار طرف گھر سے نہ نکلا تھا کبھو
واری پھر آؤ! پھوپی رو رو کے چلّاتی تھی
پیچھے اس بچے کی ماں دوڑی چلی آتی تھی

بولی ماں پیچھے سے کرتے کا پکڑ کر دامن
اے یتیم حسن، اے بیکس و آواره وطن
رحم کر مجھ پہ میں بیوہ ہوں گرفتار محن
گھر میں چل، مار نہ ڈالے تجھے کوئی دشمن
نہ جدا ہو کہ مری آنکھوں کا تارا ہے تو
رانڈ ہوں میں، مری پیری کا سہارا ہے تو

مر چکا ہے ابھی قاسم سا مرا لختِ جگر
اب سوا تیرے، کوئی اور نہیں میرا پسر
مر گیا تو بھی تو واری میں جیوں گی کیونکر
کون دو رانڈوں کی پردیس میں لیویگا خبر
قابل جنگ نہیں، رَن میں نہ جاؤ بیٹا!
چل کے رنڈسالہ تو بھاوج کو پنھاؤ بیٹا!

ماں سے دامن کو چھڑا کر وہ یہ کرتا تھا بیاں
قتل ہوتے ہیں چچا مجھ کو نہ روکو اماں
پرورش رانڈوں کی کرتا ہے خداے دو جہاں
بیکسی میں مجھے ہونے دو چچا پر قرباں
کم نہیں آج جوانوں سے ارادہ میرا
علی اصغر سے تو سن ہوگا زیادہ میرا

ماں نے بیتابی بہت کی، نہ رکا پر وہ صغیر
پہونچا اس وقت کہ جب شاہ پہ تھی بارش تیر
لپٹا چھاتی سے تو گھبرا کے یہ بولے شبیر
موت لے آئی تجھے خیمہ سے، اے ماہ منیر
مجھ پہ تیغوں میں سپر ہونے کو آئے بیٹا
ہاے، عمّو تمھیں کس طرح بچائے بیٹا

اتنے میں شاہ پہ اک شامی نے ماری تلوار
اپنے ہاتھوں پہ لیا بچے نے اس تیغ کا وار
ہاتھ دونوں جو قلم ہو گئے اُس کے اک بار
گر پڑا شاہ کی گودی میں حسنؑ کا دلدار
خاک پر صدمے سے شاہ شہدا لوٹتے تھے
وہ جدا لوٹنا تھا، ہاتھ جُدا لوٹتے تھے

پانی حضرت سے لگا مانگنے وہ طفل صغیر
یک بیک نھی سی گردن پہ لگا ظلم کا تیر
دم گلے میں جو رُکا، مر گیا وہ ماہ منیر
آسماں ہل گیا اس درد سے روئے شبیر
دیکھ کر چرخ کو، فریاد و بکا کرتے تھے
اس کے لاشے کو نہ چھاتی سے جدا کرتے تھے

جب غش آیا تو رکھی خاک پہ سجدے میں جبیں
کھینچے خنجر کو بڑھے فوج سے بارہ بے دیں
کیا انیسؔ آگے کہوں اب ستم شمر لعیں
ذبح سجدے میں ہوا فاطمہ کا ماہ مبیں
نازنیں حلق کہاں، خنجر بے پیر کہاں
زانوے شمر کہاں سینہ شبیر کہاں
