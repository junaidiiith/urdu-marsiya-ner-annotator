جلد ششم
مرثیہ میر انیس

۱
اے مومنو اولاد کا مرنا بھی ستم ہے
سب غم تو ہین لیکن یہ عجب طرح کا غم ہے
جو رنج و مصیبت ہے وہ اس صدمے سے کم ہے
سوراخ جگر ہوتا ہے جس سے وہ الم ہے
ممکن نہین صبر آئے جو مان باپ کے جی کو
یہ داغ تو اللہ نہ دکھلائے کسی کو
۲
ہر شخص کو فرزند بہت ہوتا ہے پیارا
اندھا بھی سمجھتا ہے اوسے آنکھون کا تارا
مان باپ کو رنج اپنا تو ہوتا ہے گوارا
اولاد کا دُکھ دیکھ سکین یہ نہین یارا
رہتا ہے ذرا ہوش نہ مادر نہ پدر کو
یہ آگ جلا دیتی ہے واللہ جگر کو
 ۳
یہ داغ قیامت ہے مصیبت ہے بلا ہے
پھٹ کر جگر انسان کے یہ مر جانے کی جا ہے
اولاد کی اُلفت بھی عنایات خدا ہے
یہ صبر ائمہ ہی پہ بس ختم ہوا ہے
گر صبر نہ معبود کی جانب سے عطا ہو
مان باپ کا احوال خدا جایئے کیا ہو
۴
یہ داغ نہ دشمن کو بھی اللہ دکھائے
مان باپ سے فرزند کو خالق نہ چُھڑائے
قسمت نہ کسی گھر کا چراغ آہ بجھائے
یہ درد کسی کے نہ کلیجے کو دُکھائے
آرام اسی درد سے اکدم نہین ملتا
وہ زخم ہے جس زخم کا مرہم نہین ملتا
۵
مان باپ پہ ہے مرگ پسر صدمۂ جانکاہ
جینے کا مزا جاتا ہے اس صدمے  کے ہمراہ
اندھیر جہان آنکھون مین ہو جاتا ہے واللہ
اس درد سے سب صاحب اولاد ہین آگاہ
انسان کے تن زار مین طاقت نہین رہتی
لاریب کہ آنکھون مین بصارت نہین رہتی
۶
انسان کا تو کیا ذکر جو حیوان کا بھی بچّا
مر جاے تو چھد جاتا ہے بس اوسکا کلیجا
ہے نقل کہ اک آہو کو صیاد نے پکڑا
جب ذبح کیا اور نکالا جگر اوسکا
لوگ اور بھی اکثر لئے نظارہ کھڑے تھے
دیکھا تو کلیجے مین کئی چھید پڑے تھے
۷
وحشت ہوئی صیاد نے دیکھا جو یہ اسرار
ایک ایک سے پوچھا یہ کُھلا حال نہ زنہار
خدمت مین گیا حضرت صادق کی وہ اکبار
مولاے دو عالم سے کیا حال سب اظہار
سوراخ جو آہو کے جگر کے نظر آئے
کی آہ اور اشک آنکھون مین حضرت کے بھر آئے
۸
فرمایا کہ اے شخص مین اب کیا کہون تجھے
داغ غم اولاد کسی کو نہ خدا دے
جتنے نظر آتے ہین یہ چھید اسکے جگر کے
اس آہو کے ضائع ہوے ہین اتنے ہی بچے
انسان جو تڑپتا ہے غم ہجر پسر مین
پڑتے ہین اسی طرح سے سوراخ جگر مین
۹
رونے لگے یہ کہکے ہوا دل پہ جو صدما
صیاد نے تب عرض یہ کی اے مرے مولا
حیران ہون کہ ہے آپ کے رونے کا سبب کیا
فرمایا کہ ہمسے کبھی رونا نہین چھٹتا
بھولین جسے وہ غم نہین شاہِ شہدا کا
دھیان آگیا ہے معرکۂ کرب و بلا کا
۱۰
کیا ظلم ہوے ہین جد امجد پہ ہمارے
سر بھائی بھتیجون کے گئے تن سے اوتارے
دو تشنہ دہن بھانجے دنیا سے سدھارے
فرزند کئی آنکھون کے آگے گئے مارے
غربال دل سبط نبی بن گیا ہوگا
سینے مین اسی طرح جگر چھن گیا ہوگا
۱۱
یہ سنتے ہی مُنھ پیٹ کے رونے لگا صیاد
حضار بھی سب کرنے لگے نالۂ و فریاد
بے شُبہ یہ عجب سخت الم ہے غمِ اولاد
سو شادیان ہوئین تو ہوں ہوتا نہین دل شاد
بے نور ہون آنکھین تو تجلّی نہین ہوتی
سمجھانے سے بھی دل کی تسلی نہین ہوتی
۱۲
ہر چند تھے بارہ پسر حضرتِ یعقوبؑ
اور تھے سبھی خوش صورت و خوش وضع و خوش اسلوب
پر آنکھون سے پنہان ہوا یوسف سا جو محبوب
صابر تھے مگر چاہ مصیبت مین گئے ڈوب
طاری تھا عجب رنج و الم جان حزین پر
پکڑ سے ہوے دل کودہ تڑپتے تھے زمین پر
۱۳
پوشیدہ نگاہون سے جو وہ نور نظر تھا
بس درد زبان ہاے پسر ہاے پسر تھا
بسمل کی طرح سینے مین بیتاب جگر تھا
تھا گاہ زمین پر تو کبھی زانو پہ سر تھا
یہ روے فراق پسر ماہ لقا سے
بینائی مین فرق آگیا افراط بُکا سے
۱۴
ہر صبح کو صحرا مین عصا تھام کے جاتے
ہر نخل تلے بیٹھتے اور اشک بہاتے
یہ وحشیون کو دشت کے رو روکے سناتے
تم بھی نہین یوسف کا پتا ہمکو بتاتے
گذرے ہین کئی دن کہ وہ پیارا نہیں ملتا
سب ملتے ہین پر لعل ہمارا نہیں ملتا
۱۵
جب تک نہ میسر ہوئی بیٹے سے ملاقات
آنسو نہ تھما آنکھ سے رویا کیے دن رات
یوسف ہی کو پوچھا جو کسی سے کبھی کی بات
کٹتی تھی عجب حسرت و اندوہ سے اوقات
لکھا ہے کہ جب چاہے مدد آل عبا سے
بچھڑا ہوا فرزند ملا فضل خدا سے
۱۶
اب رونے کا ہے وقت اور انصاف کی ہے ۔۔۔
اک بیٹا ہوا گم تو یہ تھا باپ کا نقشا
دیکھو پسر حضرت زہرا کا کلیجا
کیا درد سہے رنج گوارا کیے کیا کیا
صابر کہین ایوب سے وہ شاہ امم تھا
کھویا اونھین جنمین کوئی یوسف سے نہ کم تھا
۱۷
راضی کوئی ہوگا کہ کٹین بھائی کے شانے
داماد کو بھیجے گا کوئی خون مین نہانے
بیٹے سے کہیگا کوئی جا برچھیان کھانے
یہ حوصلہ حضرت ہی کو بخشا تھا خدا نے
عباس کے غم سے ابھی پکڑے ہین کمر کو
اور بھیجتے ہین مرنے کو اکبر سے پسر کو
۱۸
اے مومنو اکبر کو جدا کرتے ہین شبیرؑ
لختِ جگر اُمت پہ فدا کرتے ہین شبیرؑ
کیا حوصلہ ہے دیکھو تو کیا کرتے ہین شبیرؑ
فرزند کے مرنے کی دعا کرتے ہین شبیرؑ
عباسؑ کے غم سے ابھی پکڑے ہین کمر کو
اور بھیجتے ہین مرنے کو اکبر سے پسر کو
۱۹
اٹھارہ برس کا ہے پسر گیسوؤن والا
اک جوگ کماکر جسے مادر نے ہے پالا
مہر پدری سے ہے کلیجہ تہ و بالا
مالک ہین مگر صبر و رضا کے شہہ والا
بیٹے کی جوانی کا تاسف نہین کرتے
ہے آگ لگی دل مین مگر اُف نہین کرتے
۲۰
مُنھ چومتے ہین اور کبھی سلجھاتے ہین گیسو
برصبر و تحمل مین نہین فرق سہِ مو
نصرت کی دعا پڑھتے ہین پکڑے ہوے بازو
اتنا نہین کہتے کہ بچھڑتا ہے یہ گلرو
کرتے ہین نہ فریاد نہ روتے ہین پسر کو
امت کے لیے ہاتھ سے کھوتے ہین پسر کو
۲۱
کہتے ہین جگر چاک ہو یا دل ہو دوپار
اکبر کا ہمین داغ جوانی ہے گوارا
بیٹے کی محبت سے کیا آج کنارا
امت سے زیادہ کوئی ہمکو نہین پیارا
اولاد کی اُلفت کا نہ کچھ دھیان کرینگے
سب گھر رہِ معبود مین قربان کرینگے
۲۲
سو بیٹے ہون ایسے تو خدا اسکا ہے آگاہ
مانند خلیل اون کو مین قربان کرون واللہ
اکبر جو سدھارین گے میانِ صف جنگاہ
جز شکر نہ نکلے گی مرے مُنھ سے کبھی آہ
بیٹے کی دم جنگ نہ تائید کرون گا
قربانیٔ اکبر کی تو مین عید کرون گا
۲۳
پیری مین عصا ہوتا ہے فرزند کا پدر
مر جانا قیامت ہے برابر کے پسر کا
پر راہِ خدا مین نہین صرفہ تن و سر کا
سر نذر خدا ہے مرے اس نور نظر کا
ہر چند کہ یہ داغ گوارا نہین ہوتا
معشوق سے لیکن کوئی پیارا نہین ہوتا
۲۴
فرماتے ہین زینبؑ سے کہ بھیا ادھر آؤ
اکبر کو مرے آخری پوشاک پنہاؤ
کنگھی بھی کرو آنکھون مین سرمہ بھی لگاؤ
تم آج مرے لعل کو دولھا سا بناؤ
حسرت دل غم دیدہ مین اس آن نہ رہ جاے
دولھا نہ بنے مان کو یہ ارمان نہ رہ جاے
۲۵
زینب کو تو حیرانی ہے بانو کو ہے سکتا
کچھ کہہ نہین سکتیں ادب شاہ سے اصلا
اکبر بھی کھڑے روتے ہین ۔۔۔۔۔۔۔۔۔ اپنا
مان کوکھ جلی ہاتھون سے پکڑے ہے کلیجا
گہوارۂ اصغر پہ تو سر اوسکا دھرا ہے
اور اشکون کا دریا ہے کہ آنکھون مین بھرا ہے
۲۶
شہ کہتے ہین فرزند کو مرنے کی رضا دو
اسوقت محبت علی اکبر کی اوٹھا دو
خالق کو کرو یاد انھین دل سے بھلا دو
مان کہتی ہے کس طرح کرون صبر بتا دو
گھر دیدہ و دانستہ ڈبویا نہین جاتا
اکبر سا پسر ہاتھ سے کھویا نہین جاتا
۲۷
اب آتمہ کی آنچ سے جلتا ہے کلیجا
نہ دل کو ہے تسکین نہ سنبھلتا ہے کلیجا
بیتاب ہون سینے مین اُچھلتا ہے کلیجا
مُنھ سے کوئی ساعت مین نکلتا ہے کلیجا
سمجھی نہین مین کیا مجھے سمجھاتے ہو صاحب
اکبر کو کرون صبر یہ فرماتے ہو صاحب
۲۸
مین کہدون کہ جلا دون مین جائین علی اکبرؑ
اعدا سے لڑین برچھیان کھائین علی اکبرؑ
تڑپا کرے مان خون مین نہائین علی اکبرؑ
پھر چاند سی صورت نہ دکھائین علی اکبرؑ
یون اپنی کمائی کو کوئی کھو نہ سکے گا
مجھسے تو نہ صاحب یہ کبھی ہو نہ سکے گا
۲۹
مر جاؤن گی بچھڑے گا جو مجھسے مرا جایا
جب کھوئی ہے دولت تو ہے اس لعل کو پایا
اٹھارہ برس مین نے ہے اک جوگ کمایا
پھر پاؤنگی کیونکر اونھین آج گنوایا
اب خیر سے اونیسوان بھی سال قرین ہے
مان ہون مرا پتھر کا کلیجا تو نہین ہے
۳۰
حضرت کو بھی یہ داغ نہوئے گا گوارا
سمجھی مرے صاحب یہ انھین کا ہے اشارا
گر آپ کی مرضی ہے کہ مر جائے مرا پیارا
مجبور ہین ناچار ہین کچھ بس ہے ہمارا
شکوہ ہے نہ حضرت سے نہ کچھ اُنسے گلا ہے
صدقے گئی بانو کا مقدر ہی بُرا ہے
۳۱
رخصت یہ عبث مانگتے ہین سر کو کٹائین
مین انکو نہین روکتی مختار ہین جائین
اٹھارہ برس کی مری دولت کو لُٹائین
اس چاند سے سینے پہ سنان ظلم کی کھائین
مر جاؤن تو مر جاؤن مین پروا انھین کیا ہے
جو انکی خوشی خیر ہمارا بھی خدا ہے
۳۲
دین ساتھ ہمارا یہ توقع نہین زینہار
مین انکی ہون خواہان یہ اجل کے ہین خریدار
تقصیر مری کیا یہ عبث مجھسے ہین ہزار
حق دودھ کا بھی انسے مین مانگون تو گنہگار
وہ پیار کی چتون نہ وہ اُلفت کی نظر ہے
اٹھارہ برس کی یہی خدمت کا ثمر ہے
۳۳
کیا شاد کیا خوب نکالے مرے ارمان
مشہور مرے چاہنے والے ہین مین قربان
خاطر مری کرتے رہے جب تک رہے نادان
ہشیار ہوے کاہیکو اب ہوگا مرا دھیان
مادر کو ضعیفی مین یہ برباد کرین گے
کیا اسکی خبر تھی کہ جوان ہوکے مرین گے
۳۴
اب آئے تھے وہ دن کہ انھین بیاہنے جاتی
ہو جاتا گھر آباد جب انکی دولھن آتی
لے لے کے بلائین اوسے چھاتی سے لگاتی
تقدیر تو کچھ اور ہی سامان ہے دکھاتی
شادی نہ ہو شادی کی عوض سینہ زنی ہو
رونے کو رہین ہم نہ بنا ہو نہ بنی ہو
۳۴
برباد مین ہوتی ہون اُجرتا ہے مرا گھر
یہ کیسی بلا آئی مری کوکھ کے اوپر
داماد بھی مارا گیا بیوہ ہوئی دختر
عابد مرا بیمار ہے اور جان بلب اصغر
گلزار جہان مین نہ یہ پھولے نہ پھلے ہین
صحت سے تھے اکبر سو وہ مرنے کو چلے ہین
۳۶
کہکر یہ سخن رونے لگی بانوے بے پر
قدمون پہ گرے مان کے جناب علی اکبر
کی عرض کہ بندے سے نہ ہون اب مکدر
مین کیا کرون ہر طرح ہے مشکل مجھے مادر
تم چھٹتی ہو مرنے کو اگر جاتا ہون گھر سے
دون ساتھ تمھارا تو بچھڑتا ہون پدر سے
۳۷
ہر چند کہ حق آپ کا بندے پہ بڑا ہے
کس دُکھ سے مجھے پالا ہے کیا رنج سہا ہے
پر باپ کی مظلومی پہ بھی رونے کی جا ہے
بے دینون مین تنہا پسر شیر خدا ہے
اک دم مین تہ تیغ محمدؐ کا جگر ہے
زہرا کا کلیجا ہے یہ کچھ تمکو خبر ہے
۳۸
مان بولی مین کس طرح کرون صبر مری جان
واری مرے دل کا کوئی نکلا نہین ارمان
گیسو بھی بڑھائے نہین منت کے مین قربان
دولھن تری دیکھی نہین اے اکبر ذیشان
کن منتون سے کیسی مرادون سے پلے ہو
جب بیاہ کے دن آئے تو مرنے کو چلے ہو
۳۹
اکبر نے کہا تھا یہی تقدیر کا لکھا
کس طرح سے فرزند کا تم دیکھتین سہرا
یہ دار فنا حسرت و افسوس کی ہے جا
بس صبر کرو  بیاہ نہ دیکھا تو نہ دیکھا
کیا غم یہ کسی مان پہ گذرتا نہین امان
بن بیاہا پسر کیا کوئی مرتا نہین امان
۴۰
بانو نے کہا روکے یہ سچ ہے مرے دلبر
پر بیٹے کو مرنے کو نہین بھیجتی مادر
شہہ بولے جو مان کہتی ہے مانو علی اکبر
کس طرح یہ چھاتی پہ رکھے صبر کا پتھر
بابا ہی کو شمشیر و سنان کھانے دو بیٹا
کیون روکا ہے مرنے کو ہمین جانے دو بیٹا
۴۱
ہم سمجھے تھے رخصت نہ ملیگی تمھین پیارے
روکے کوئی تمکو یہی تھا دل مین ہمارے
بیچین ہون ساتھی مرے جنت کو سدھارے
جلد اب کہین قاتل مرا سر تن سے اوتارے
نانا نہین امان نہین بابا نہین میرا
صد شکر کوئی روکنے والا نہین میرا
۴۲
پھر روکے یہ فرمانے لگے سید ابرار
ہم جاتے ہین بانو علی اکبر سے خبردار
اکبر سے یہ فرمایا کہ مان بہنون سے ہشیار
ناموس کا ہم تمکو کیے جاتے ہین مختار
غم میری جدائی کا اوٹھانا علی اکبر
اور رانڈون کو آفت سے بچانا علی اکبر
۴۳
ثابت ہوا بانو یہ کہ اب آئی تباہی
بیٹے کو اگر روکا تو وارث ہوا راہی
پھر تخت کہان اور کہان مسند شاہی
وہ کیجے کہ راضی رہین محبوب الٰہی
گو دل پہ لگے چوٹ کہ صدمہ ہو جگر  پر
بیٹے کو تصدق کرو زہرا کے پسر پر
۴۴
ہر چند کہ اُلفت مین ہر اک مان ہے برابر
پر فاطمہ کے لعل سے اکبر نہین بہتر
یہ میرا کلیجہ ہے وہ ہے جان پیمبرؐ
صدقے سے انھین کے تو ملے ہین علی اکبرؑ
فرزند کو مرنے دو کہ موقع یہی اب ہے
گل ہوگئی گر شمع امامت تو غضب ہے
۴۵
جب دل کو یہ سمجھا چکی وہ بیکس و بے پر
بس روئی بہت دیکھ کے شکل علی اکبر
گہوارے سے پھر ہاتھون پہ اصغر کو اوٹھاکر
حضرت سے کہا اے مرے صاحب مرے سرور
قربان کرو راہ خدا مین جسے چاہو
صدقہ علی اکبر کا نہ لونڈی سے خفا ہو
۴۶
میں آپ مین اسوقت نہ تھی یا شہ خوش ہو
لو جوڑتی ہون ہاتھ خطا لونڈی کی بخشو
مین روک کے نادم ہوئی ہمشکل نبی کو
سینے مین کلیجے کا تڑپنا مرے دیکھو
یاد آپ کی اوسدم جو فراموش ہوئی تھی
مین آتمہ کی آنچ سے بیہوش ہوئی تھی
۴۷
تم حضرت خاتون قیامت کے ہو دلبر
سو بیٹے ہون اکبر سے تو صدقے کرون تم پر
مین آپ کی گھر آپکا اور آپ کے اکبرؑ
تقصیر ہوئی بانو سے یا سبط پیمبرؐ
اب آپکے فرزند کو روکون تو قسم لو
اکبر کا اگر نام بھی مین لون تو قسم لو
۴۸
ہین آپ خطا پوش جہان اے شہ ذی جاہ
مین لونڈی ہون اب میرا گنہ بخشیے لِلہ
اکبر کی جوانی کی قسم کھاتی ہون یا شاہ
تم قطع زبان کیجو اگر مُنھ سے کرون آہ
اب خالق  اکبر ہی کو مین یاد کرون گی
تڑپونگی نہ روؤنگی نہ فریاد کرون گی
۴۹
روکر کہا حضرت نے کہ اے بانوے ناچار
کیا کہتی ہو آزردہ مین تم سے نہین زینہار
ہر دم رہین تم میری ہی راحت کی طلبگار
ملتا ہے کسے خلق مین اسطرح کا غمخوار
اس بات کی کیونکر نہ خوشی ہوے جی کو
امت پہ فدا کرتی ہو ہمشکل نبی کو
۵۰
منظور یہی تھا ہمین جو تمنے کیا کام
میرا بھی ہوا نام تمھارا بھی ہوا نام
ہرچند کہ تمسے تو بچھڑتا ہے یہ گلفام
پر ہوتا ہے اُمت کی شفاعت کا سر انجام
راضی ہو خدا مرضیٔ شپیر یہی ہے
احمد کی خوشی کرنے کی تدبیر یہی ہے
۵۱
ہے حضرت مریم سے زیادہ ترا رتبا
تا حشر زمانے مین رہے گا یہی چچا
ہمشکل نبی سا پسر اٹھارہ برس کا
قربان کیا بانو  نے اللہ رے کلیجا
باہر نہ ہوئی مرضیٔ رب دو جہان سے
یہ صبر نہ ہوگا نہ ہوا ہے کسی مان سے
۵۲
یہ سُنکے اوٹھی خاک سے بانوے دل فگار
بیٹے کی محبت سے بلائین لین کئی بار
مادر سے کیا پاک غبار گل رخسار
پھر رو کے کہا مرنے کو جاؤ مرے دلدار
اٹھارہ برس بعد جدا کرتی ہون تمکو
امت پہ محمد کی فدا کرتی ہون تمکو
۵۳
خیمے مین عجب رخصتِ اکبر کا ہوا غُل
تھا شور کہ ہوتا ہے چراغ شہہ دین گُل
تھے بیبیون کے بال کھلے صورت سنبل
زنہار کسی دل کو نہ تھی تاب تحمل
سیدانیون مین رونے کی اک دھوم پڑی تھی
رخصت نہ تھی اکبر کی قیامت کی گھڑی تھی
۵۴
دامن سے کوئی لپٹی تھی اور کوئی کمر سے
تھی پانون تلک لیتی بلائین کوئی سر سے
کہتی تھی کوئی چھپتا ہے یہ چاند نظر سے
تصویر بنی ہاے غضب جاتی ہے گھر سے
ترسین گے زیارت کو رسول دوسرا کی
ہم لٹتے ہین اس بن مین دوہائی ہے خدا کی
۵۵
آخر ہوا ایک ایک سے رخصت وہ دلاور
اور یاس سے دیکھا طرف بانوے بے پر
مان بولی جو کہنا ہو کہو اے علی اکبرؑ
اکبر نے کہا دودھ ہمین بخشدو مادر
وہ بولی نہ اب برچھیان مارو علی اکبرؑ
بخشدیا دودھ سدھارو علی اکبرؑ
۵۶
کیون آنسوے بھر لاتے ہو آنکھون مین مری جان
مان دودھ نہ بخشے گی یہ شاید تھا تمھین دھیان
مین تم پر فدا اور مرا دودھ بھی قربان
مان تم سے رضامند ہے اے اکبر ذیشان
وارث پہ مرے سر کو فدا کرتے ہو بیٹا
حق دودھ کا تم بھی تو ادا کرتے ہو بیٹا
۵۷
اوسدم علی اکبر نے کہا تھام کے رقت
اب ایک غلام آپ سے کرتا ہے وصیت
زہرا کی بہو آپ ہین اور صاحب عصمت
جب غل ہو کہ اکبر کی جہان سے ہوئی رحلت
اوسدم در خیمہ سے سرک جائیو امان
سر پیٹتی رن مین نہ چلی آئیو امان
۵۸
نامحرمون مین آئین گی گر آپ کھُلے سر
اوسوقت مری لاش لرز جائیگی مادر
تا حشر خجالت مین رہیگا علی اکبرؑ
بے درد ہین آپس مین کہینگے یہ ستمگر
عزت ہوئی برباد امام دوسرا کی
میدان مین نکل آئی بہو شیر خدا کی
۵۹
یہ کہکے چلے خیمہ سے آخر علی اکبرؑ
شہہ بولے کہ بابا بھی ہے حاضر علی اکبرؑ
اے گورکی منزل کے مسافر علی اکبرؑ
جا تیرا خدا حافظ و ناصر علی اکبرؑ
آگے ترے موت آتی جو مجکو تو بجا تھا
مرتے تجھے دیکھین یہی قسمت مین لکھا تھا
۶۰
کیا اسکی خبر باپ کو تھی اے مرے جانی
اس پیری مین دیکھین گے ترا داغ جوانی
چوبیس پہر تک نہ ملیگا تجھے پانی
مٹ جائیگی دنیا سے محمدؐ کی نشانی
حال دل مضطر کسے شپیر دکھائے
پر دیکھین گے جو کچھ ہمین تقدیر دکھائے
۶۱
اے باپ کے پیری کے عصا اے مرے پیارے
اس دم ہے عجب درد کلیجے مین ہمارے
یون اُٹھتے ہین دل سے مرے آہون کے شرارے
جسطرح کسی شخص کو برچھی کوئی مارے
داغ اپنی جوانی کا دئے جاتے ہو بیٹا
سینے سے کلیجے کو لیئے جاتے ہو بیٹا
۶۲
اے تین شب و روز کے پیاسے ترے صدقے
بیتاب ہون پھر آن کے لگجاؤ گلے سے
تم ٹھہرو تو بیٹا مین پھرون گرد تمھارے
لپٹاؤن کلیجے سے تو لون ہاتھون کے بوسے
تم میوۂ دل ہو مری آنکھوں کی ضیا ہو
اور دوسرے ہم صورت محبوب خدا ہو
۶۳
اکبر نے کہا روکے یہ فرماؤ نہ مولا
مین آپ پہ صدقے ہون تو ہان فخر کی ہے جا
کچھ نور کے آگے ہے بھلا خاک کو رتبا
شہہ پیار سے بولے کہ یہ کیا کہتے ہو بیٹا
گو خُردہی پر حق نے بزرگی تجھے دی ہے
مین تجھپہ تصدق کہ تو ہمشکل نبی ہے
۶۴
حُبِ پسری سے مجھے رقت نہین آئی
اس راہ مین جو کچھ تھی بضاعت سو لٹائی
مین رویا نہ جب مر گیا عباس سا بھائی
بس آج ہوئی نانا مین اور ہم مین جدائی
ترسین گے زیارت کو رسول عربی کی
رخصت یہ تمھاری نہین رخصت ہے نبی کی
۶۵
روتے ہوے بابا کے قدم پر گرے اکبرؑ
لپٹا کے اوسے چھاتی سے رونے لگے سرور
آنکھین ملین رخسارون سے مُنھ رکھ دیا مُنھ پر
کس درد سے فرمایا کہ جا اے مرے دلبر
اکبر تو چڑھے توسن چالاک کے اوپر
شہہ ہاے پسر کہکے گرے خاک کے اوپر
۶۶
جب جنگ کو میدان مین سدھارے علی اکبرؑ
اور برچھیان کھاکر گئے مارے علی اکبرؑ
چلائے شہہ دین مرے پیارے علی اکبرؑ
کیا وجہ جو ہمکو نہ پُکارے علی اکبرؑ
شپیر تمھین ڈھونڈھنے اسوقت کدھر جائے
کیا قہر ہے بیٹا تو مرے باپ نہ مر جاے
۶۷
میدان مین جب جنگ کو آئے علی اکبرؑ
اعدا سے لڑے خون مین نہائے علی اکبرؑ
شہہ خیمے سے کہتے چلے ہائے علی اکبرؑ
یہ رنج و تعب تم نے اُٹھائے علی اکبرؑ
بیکس ہمین تم کر گئے ہے ہے علی اکبرؑ
ہم جیتے ہین تم مر گئے ہے ہے علی اکبرؑ
۶۸
لڑتے تھے ابھی فوج سے تم اے مرے جانی
مُنھ پھیر کے بابا سے طلب کرتے تھے پانی
کیا بولنے دیتی نہین اب تشنہ دہانی
یا زخم کوئی کھایا ہے اے یوسف ثانی
زخمی ہو تو بابا کو بلاؤ علی اکبرؑ
بیتاب ہون آواز سناؤ علی اکبرؑ
۶۹
تنہا مین تمھین جانے نہ دیتا سوے میدان
قسمین مجھے دیدے کے سدھارے ہو مریجان
اب باپ سے ٹھہرا نہین جاتا کسی عنوان
دل کہتا ہے فرزند ہوا خون مین غلطان
کیا صبر ہے کیا حوصلہ دیکھو تو پدر کا
اسوقت ہے پر نوع دگر حال پدر کا
۷۰
ہر چند کہ بابا ترا راضی برضا ہے
پرتا بہ کا صبر بڑا جبر کیا ہے
اک درد سا اسوقت مرے دل مین اُٹھا ہے
شاید کوئی نیزہ تری چھاتی پہ لگا ہے
اب تم نظر آتے نہین میدان مین اکبرؑ
بابو کو غش آتا ہے کوئی آن مین اکبرؑ
۷۱
اتنے مین یہ میدان سے اکبر نے پکارا
بابا ہمین نیزہ ہے ستمگار نے مارا
ہے آنکھون مین دم زخمی ہے سینہ مرا سارا
جلد آؤ کہ مین دیکھ لون دیدار تمھارا
جنت کی طرف روح بدن سے سفری ہے
حضرت ہی کے آنے کی فقط منتظری ہے
۷۲
بیٹے کا جو حضرت نے سنا نالۂ جانکاہ
سر پیٹتے میدان شہادت مین گئے شاہ
بانو نے کہا روکے کہ اے سیّد ذیجاہ
بیٹے کی مجھے لاش پہ لیتے چلو لِلہ
اب کوچ ہے دنیا سے مرے نور نظر کا
مین دیکھ تو لون آخری دیدار پسر کا
۷۳
کیا جانیے کیا حال مرے لال کا وان ہے
اب خیمہ مین بیٹھون یہ مجھے تاب کہان ہے
ہمشکل پیمبر مری آنکھون سے نہان ہے
دل سینے مین جوں باہئی بے آب طپان ہے
پر کیا کرون دم تن سے نکلتا نہین صاحب
اب مجھ سے کلیجہ بھی سنبھلتا نہین صاحب
۷۴
دل کہتا ہے مجھ سے تو عبث در یہ کھڑی ہے
چل رن مین کہ برچھی ترے پیارے کے لگی ہے
تر خون مین ہمشکل رسولؐ عربی ہے
میدان مین کھڑی فاطمہؑ سر پیٹ رہی ہے
ہر چند نکلنا مرا شایان نہین ہے
پردے کا مگر کچھ مجھے اب دھیان نہین ہے
۷۵
فرمایا شہہ دین نے کہ اے بانوے بے پر
یہ بات تو ہرگز ترے حق مین نہین بہتر
واللہ کہ ہے صاحب غیرت ترا دلبر
شرمائیگا سر ننگے تجھے دیکھ کے اکبرؑ
زہرا کی بہو کو نہین یہ امر روا ہے
تو سونچ تو بانو کہ ترا مرتبہ کیا ہے
۷۶
ہر چند کہ ہون صبر مین مین ثانیٔ ایوب
مضطر ہون پر اکبر کے لیے صورت یعقوب
حال دل غم دیدہ سے واقف ہے خدا خوب
پر مجکو رضا خالق اکبر کی ہے مطلوب
مین صابر و شاکر ہون ہر اک جور و جفا مین
سو بیٹے ہین اکبر سے فدا راہِ خدا مین
۷۷
بس صبر کرو صبر کرو خیمے مین جاؤ
زہرا کی مصیبت کو ذرا دھیان مین لاؤ
اصغر ہے تڑپتا اوسے جھولے مین جُھلاؤ
لے آتا ہون اکبر کو تم آنسو نہ بہاؤ
خیمے سے نکلیو نہ کہ یہ قصد ستم ہے
بانو تمھین اکبر کی جوانی کی قسم ہے
۷۸
سمجھا کے بہر طوور اوسے حضرت شپیر
میدان کو پیادہ چلے باحالتِ تغیر
ہر گام پہ کرتے تھے ٹھہر کر یہی تقریر
طاقت تو مری لیگئے سب اکبر دلگیر
وہ تو نہین آسکتے کسی طرح پدر تک
ہے کون جو اسدم مجھے پہونچا دے پسر تک
۷۹
تھے تن پہ نہ زخم تیر و نیزۂ و خنجر
بیتاب تھے پر صورت بمسل شہہ صفدر
چلتے تھے کلیجے پہ غم و درد کے نشتر
جاری تھا زبان پر علی اکبرؑ علی اکبرؑ
تھمتے تھے نہ آنسو خلفِ شیر خدا کے
عمامہ نہ تھا سر پہ امام دوسرا کے
۸۰
اس حال سے میدان مین جو پہونچے شہہ والا
تب فتح کے نقارے بجانے لگے اعدا
اک آہ کی اور سوے فلک شاہ نے دیکھا
فرمایا کہ جو مرضی تری ہو مرے مولا
پر رہیو تو شاہد کہ یہ کیا بے ادبی ہے
یہ میرے جوان بیٹے کی مرنے کی خوشی ہے
۸۱
پھر فوج مخالف سے یہ فرمانے لگے شاہ
مارا مرے فرزند کو اے فرقۂ گمراہ
تم نے ادب صورت احمد نہ کیا آہ
بتلاؤ کدھر ہے وہ مرا چودھوین کا ماہ
اسوقت نہ پاؤنگا جو اوس ماہ جبین کو
اک دم مین اولٹ دونگا مین مقتل کی زمین کو
۸۲
بہتر ہے کہ صورت مجھے اکبر کی دکھا دو
بیجان ہے تو لاشہ مری چھاتی سے لگا دو
اے سنگ تو دل مین ذرا رحم کو جا دو
جس سمت وہ ہے وان کی مجھے راہ بتا دو
انصاف کرو دل مین کہ حالت مری کیا ہے
دیکھو کہ ستانا کسی بیکس کا بُرا ہے
۸۳
گر صاحب اولاد ہو تو سونچو تو اتنا
کیا ہوتا ہے احوال جو مر جاتا ہے بیٹا
اے ظالمو حالت پہ میری رحم کی ہے جا
اکبر مرا فرزند تھا اٹھارہ برس کا
۔۔۔۔۔۔۔ سے جو کچھ مری حالت ہو سو کم ہے
پیری مین جوان بیٹے کا مر جانا ستم ہے
۸۴
تب فوج سے کہنے لگا یہ شمر بد افعال
لو خاک مین اب مل چکا شپیر کا اقبال
سینے مین ہے اکبر کے جو نیزے کی لگی بھال
اس زخم سے مجروح ہوا فاطمہ کا لال
اس زخم سے شپیرؑ ہلاکت کے قرین ہے
بن مارے ہی مرجائین تو کچھ دور نہین ہے
۸۵
یہ بات سُنی شہہ نے جو اوس اہل ستم کی
بس غیظ مین تیغ اسد اللہ علم کی
وہ صاعقہ کردار جو انبوہ مین چمکی
اکآن مین لی سیکڑون نے راہ عدم کی
بے دینون کو میدان سے بھگایا شہہ دین نے
زور اسد اللہ دکھایا شہہ دین نے
۸۶
جب بھاگ گئے چھوڑ کے میدان کو وہ بدخو
جویاے پسر شہ ہوے میدان مین ہر سو
آئی نہ نظر لاش علی اکبر خوشخو
تب فاطمہ کے لال کے جاری ہوا آنسو
چلائے کہ بولو تو کدھر ہو علی اکبرؑ
اب کچھ نظر آتا نہین ہمکو علی اکبرؑ
۸۷
یون ڈھونڈھتا تھا بیٹے کو وہ صاحب شمشیر
جس طرح غضبناک پھرے چار طرف شیر
آمادہ تھے مرجانے پہ دل زیست سے تھا سیر
فرماتے تھے ہے سارا جہان آنکھون مین اندھیرا
تھا صدمۂ جانکاہ شہہ جن و بشر پر
اک ہاتھ جگر پر تھا اور اک ہاتھ کمر پر
۸۸
کہتے تھے کبھی لاش سے بھائی کی بصد یاس
کچھ اکبر مہرو کی خبر ہے تمھین عباسؑ
تنہائی کا بھائی کے بہت تھا تمھین وسواس
اب اوٹھو مدد کو کہ نہین کوئی مرے پاس
اٹھارہ برس بعد جدا ہوگئے اکبرؑ
ملتے نہین بابا سے خفا ہوگئے اکبرؑ
۸۹
یہ کہکے جو حضرت نے کیا نالۂ جانکاہ
آواز یہ اوس دشت سے پیدا ہوئی ناگاہ
بیٹا تری مظلومی کے صدقے اسد اللہ
برچھی مرے پوتے کے کلیجے پہ لگی آہ
مقتل مین نہین وہ جسے تو ڈھونڈ رہا ہے
لاشا ترے فرزند کا صحرا مین پڑا ہے
۹۰
یہ سُنکے چلے سرور دین جانب صحرا
ناگاہ عقاب علی اکبر نظر آیا
شہہ سمجھے کہ فرزند کا لاشا یہین ہوگا
روتے ہوے گھوڑے کے قرین پہونچے تو دیکھا
آلودہ بخون شیر کی وان لاش پڑے
اور بنت علی کھولے ہوے بال کھڑے
۹۱
کہتی تھی کبھی لاش سے اکبر کے لپٹ کر
تو خون مین غلطان ہوا ہے ہے علی اکبرؑ
اس چاند سی چھاتی کے مین صدقے مرے دلبر
واری کرو اوٹھ کر مدد سبط پیمبرؑ
ہر شامی نے اسلام سے مُنھ پھیر لیا ہے
بابا کو ترے دشمنون نے گھیر لیا ہے
۹۲
ہمشیر کا یہ حال نظر آیا جو اوسدم
غرقِ عرقِ شرم ہوے سیّد عالم
روکر کہا زینب سے کہ اے ثانیٔ مریم
تم خیمے سے کیون نکلین نہایت ہے مجھے غم
زہرا سے سرمو نہین رتبہ ترا کم ہے
سر ننگے جو دیکھین تجھے اعدا تو ستم ہے
۹۳
زینبؑ نے کہا آپ کے قربان مین بھائی
حضرت سے تو میدان مین ہوتی تھی لڑائی
اوسوقت صدا فاطمہؑ زہرا کی یہ آئی
پوتے نے مرے برچھی کلیجے پہ ہے کھائی
ملعونون کا نرغہ ہے مرے ماہ جبین پر
کون اوسکو اوٹھائے وہ تڑپتا ہے زمین پر
۹۴
بیٹے پر تو چلتے ہین مرے ظلم کے بھالے
جانے نہین دیتے اوسے وان برچھیون والے
آغوش مین اکبر کو مرے کون اوٹھالے
برچھی کی انی سینے سے کون اُسکے نکالے
اُس کشتہ بیداد پہ اب جا ہے ترس کی
بانو کی کمائی ہے یہ اٹھارہ برس کی
۹۵
امان کی صدا سُنکے یہ صدمہ ہوا دلپر
مین پیٹتی خیمے سے نکل آئی بر اوپر
حضرت نے کہا تب یہ ردا اپنی اوڑھاکر
لو جاؤ تم اب بہر خدا خیمے مین خواہر
سر پیٹتی زینب تو گئی خیمے مین وان سے
رونے لگے شہہ لاش پہ فریاد فغان سے
۹۶
اکبر نے صدا سُنکے ذرا آنکھون کو کھولا
شہہ نے کہا بیٹا کہو کیا حال ہے دل کا
اکبر نے کہا برچھی سے ٹکڑے ہے کلیجا
صد شکر کہ اسوقت مین حضرت کو تو دیکھا
کچھ اور تمنا نہین اس آن ہے بابا
امان سے بس اب ملنے کا ارمان ہے بابا
۹۷
تب خاک سے شپیر نے لاشے کو اوٹھایا
خیمے مین گئے اور اوسے مسند پہ لٹایا
روکر کہا بانو سے کہ بیٹا ترا آیا
چھاتی پہ مگر ظلم کا اک نیزہ ہے کھایا
جلد آؤ کہ یہ وقت توقف کا نہین ہے
جو دم ہے اب اسکا سو دم باز پسین ہے
۹۸
دل تھام کے ہاتھون سے اوٹھی بانوے بے پر
فرزند کے پہلے تو پھری گرد وہ مضطر
پھر پیار سے آغوش مین بیٹے کا لیا سر
پیشانی پہ بوسہ دیا مُنھ رکھ دیا مُنھ پر
روکر کہا کچھ مُنھ سے تو بولو علی اکبرؑ
مرجائیگی مان آنکھون کو کھولو علی اکبرؑ
۹۹
تھے غش مین یہ مادر کی صدا کان مین پہونچی
بیچین ہوے کھول دیا آنکھون کو جلدی
آہستہ کہا مجھ سے ہوئین آپ بھی راضی
مین کیسا لڑا آپ نے جرات مری دیکھی
وہ بولی بڑا نام کیا خوب لڑے تم
حیدر کی طرح اے مرے محبوب لڑے تم
۱۰۰
اکبر نے کہا پانی اگر تھوڑا سا ملتا
تب آپکو دکھلاتا مین لڑنے کا تماشا
دو روز کی اس تشنہ لبی نے مجھے مارا
اور تیرون نے تن کر دیا غربال سراپا
سر تا یہ قدم خون مین سرشار ہوے ہم
اس نیزے کے لگ جانے سے بیکار ہوے ہم
۱۰۱
مان بولی تری ہمت و جرأت کے مین قربان
کیون ہاتھون سے پکڑے ہو کلیجے کو مری جان
کیا درد جگر مین ہے اب اے اکبر ذیشان
گر زخم ہے تو مان سے عبث کرتے ہو پنہان
صدقے گئی دکھلا دو مجھے ہاتھ اوٹھاکر
مین باندھ دون کپڑا کوئی اوس زخم پہ لاکر
۱۰۲
اوس مان نے ہاتھون کو جو چھاتی سے اوٹھایا
مانند کنان ٹکڑے کلیجہ نظر آیا
سر پیٹ کے تب بانو نے یہ شور مچایا
اے بیبیو ہرگز نہ جیے گا مرا جایا
تن پر ہین لگے نیزۂ و شمشیر و تیر بھی
مجروھ ہے سینہ بھی تمام اور جگر بھی
۱۰۳
فریاد ہے فریاد ہے مین لٹتی ہون لوگو
اس سینے کو اس دل کو اور اس زخم کو دیکھو
اس واسطے یہ زخم دکھاتے تھے نہ مجکو
مان دیکھے گی یہ حال تو مر جائیگی رو رو
دم توڑتے مین دیکھتی ہون اپنے پسر کو
موت اب بھی نہین آتی ہے مجھ خستہ جگر کو
۱۰۴
زینب سے یہ تب کہنے لگے اکبر ذیشان
کچھ عرض ہو سُن لو مرے پاس آکے پھوپھی جان
زینب گئین نزدیک جو باحال پریشان
چپکے سے کہا ہم ہین کوئی آن کے مہمان
راضی تو ہین ہمشکل رسول عربی سے
امان سے کہو دودھ مجھے بخشین خوشی سے
۱۰۵
یہ سُنکے لگی پیٹنے سر زینبؑ مضطر
بولی کہ یہ کیا کہتے ہو قربان مین تم پر
روکر کہا بانو نے کہ اے شاہ کی خواہر
مجھ سے نہ چھپاؤ کہو کیا کہتے ہین اکبرؑ
وہ بولی نہین مجھ سے کہا جاتا ہے بانو
میرا تو جگر مُنھ کو چلا آتا ہے بانو
۱۰۶
کہتے ہین کہ اب ہم ہین کوئی آن کے مہمان
مان دودھ جو بخشے تو ہو مشکل مری آسان
کیا قہر ہے بانو ترا گھر ہوتا ہے ویران
افسوس نہ نکلا کوئی دل کا ترے ارمان
ہے ہے جئین ہم خاک کا یپوند ہو اکبر
اب دودھ بھی بخشو کہ رضامند ہوا اکبرؑ
۱۰۷
بانو نے کہا لے کے بلائین مرے دلدار
کچھ دودھ بڑی چیز ہے بخشا تمھین سو بار
ہے جان بھی موجود اگر ہو تمھین درکار
مین جانتی ہون تم مجھے کرتے ہو بہت پیار
جنت مین بھی جاکر نہ بُھلا دیجیو مان کو
خدمت کے لیے پاس بلا لیجیو مان کو
۱۰۸
صدقے گئی واری گئی حق تمپہ ہے مان کا
اٹھارہ برس تمکو بڑے دُکھ سے ہے پالا
شادی تری کرنے کی مجھے شوق بڑا تھا
پامال ہوئی حسرتین ارمان نہ نکلا
ہے قہر ترا مرگ جوانی علی اکبرؑ
کچھ دے نہ گئے مان کو نشانی علی اکبرؑ
۱۰۹
بن پھولے پھلے خلق سے تم اوٹھتے ہو بیٹا
آویگی بنی کسکی بنا کون بنے گا
پوتے کے کھلانے کی رہی دل مین تمنا
اٹھارھوان سال آہ یہ کس طرح کا آیا
ایام جوانی مین اجل آگئی بیٹا
ہے ہے یہ تمھین کسکی نظر کھا گئی بیٹا
۱۱۰
امان ترے اس بروے خمدار کے صدقے
اس خون مین ڈوبے ہوے رخسار کے صدقے
اس کا کل مشکین کے ہر اک تار کے صدقے
اس شان کے اس حسن ضیا بار کے صدقے
دو روز کی اس تشنہ دہانی کے فدا مین
اے شیر مرے تیری جوانی کے فدا مین
۱۱۱
دیکھی علی اکبر نے جو یہ حالت مادر
غش آگیا اس طرح کا صدمہ ہوا دلپر
سب جسم سے جان آرہی سینے مین سمٹ کر
مُنھ کھول دیا ہچکیان لینے لگے اکبرؑ
مان بولی کہ واری مجھے کیا چھوڑتے ہو تم
معلوم یہ ہوتا ہے کہ دم توڑتے ہو تم
۱۱۲
بیچینی سے کیون کروٹین تم لیتے ہو واری
آنکھون سے کیے کیا یہ اشارے کئی بار
حالت بہت اسدم متغیر ہے تمھاری
رخ تر ہے پسینہ سےز بان خشک ہے ساری
مین پانی کہان ڈھونڈھنے جاؤں علی اکبرؑ
قطرا نہین جو مُنھ مین چواؤن علی اکبرؑ
۱۱۳
پھر ہاتھ بدن پر علی اکبر کے جو رکھا
پایا تن ہمشکل نبی سرو سراپا
سر پیٹ کے کہنے لگی سرور سے وہ دُکھیا
دوڑو علی اکبر سوے فردوس سدھارا
فرزند سے اس دشت مین مین چُھٹ گئی صاحب
اک عمر کی دولت مری یان لُٹ گئی صاحب
۱۱۴
بولے یہ کلکیجے کو پکڑ کر شہہ ذیجاہ
یہ داغ تو جینے نہین دینے کا ہمین آہ
یہ مرگ اگرچہ ہے بڑا صدمۂ جانکاہ
جُز شکر مگر جاے شکایت نہین واللہ
اس راہ مین اکبر بھی فدا مین بھی فدا ہون
اور مرضیٔ اللہ مین راضی برضا ہون
۱۱۵
روکر کہا بانو نے کہ یا حضرت شپیرؑ
اب بیٹے کے دفنانے کی کچھ کیجیے تدبیر
بنوایئے تابوت علی اکبر دلگیر
عزت سے اوٹھاؤ کہ ہ ہے صاحب توقیر
مشہور جہان نام ہے اس ماہ لقا کا
مین دونگی کفن حضرت زہرا کی ردا کا
۱۱۶
سر پیٹتی جاؤنگی جنازے کے مین ہمراہ
سہرا بھی مین تابوت پہ باندھونگی بصد آہ
پوچھے گا کوئی گر تو یہ کہدونگی مین یا شاہ
لوگو مرے بیٹے کا ہوا تھا نہ ابھی بیاہ
بن بیاہا پسر مر گیا مجھ کوکھ جلی کا
لاشہ ہے یہ ہمشکل رسول عربی کا
۱۱۷
رو رو کے یہ فرمانے لگے سرور ذیشان
بے صبری کی باتین نکر اے بانوے نالان
مظلومون کو ممکن ہے کب اسطرح کا سامان
ہے کون جو تیار کرے گا گور غریبان
میدان مین ابھی دھوپ ہے بس کھائین گے اکبر
چالیسوین کو گور و کفن پائین گے اکبر
۱۱۸
رونے لگے یہ کہکے شہہ بیکس و بے پر
بانو نے کہا لاش سے اکبرؑ کی لپٹ کر
امان تری مظلومی کے صدقے علی اکبرؑ
اے لال کفن بھی نہ ہوا تمکو میسّر
کل جیتے تھے سبحان مری جان آج پڑے ہو
قربان گئی گور کے محتاج پڑے ہو
۱۱۹
اس بین سے برپا ہوا بس خیمہ مین محشر
یہ پیٹی کہ غش کھاکے گری زینب مضطر
خیمے سے اوٹھا لے گئے شہہ لاشۂ اکبرؑ
ہنگام دعا ہے ۔۔۔۔۔۔ انیسؔ ابتو دعا کر
ہان جلد الٰہی مری امید بر آئے
مولا کا مجھے مرقد انور نظر آئے
سلام
۱
سنبل تر ہے پریشان زلف اکبر دیکھکر
کٹ گیا ہے ماہ تابان روے انور دیکھکر
۲
آب ہوجائیگا حسن روے اکبر دیکھکر
سامنے آئینہ لانا اے سکندردیکھکر
۳
جب چلی اعدا پہ تیغ شہہ پکارے جبرئیلؑ
یا حسین ابن علی خادم کے شہپر دیکھکر
۴
حشر تھا اہل حرم مین وقت قتل شاہ دین
روتے تھے دشمن بھی شہ کو زیر خنجر دیکھکر
۵
خم ہوئی شہ کی کمر ہاتھون کی طاقت گھٹ گئی
دونون شانون سے قلم دستِ برادر دیکھکر
۶
کی رسائی بخت حُر نے جب تو پہونچا شہہ کے پاس
آگیا خود راہ پر جنت کا رہبر دیکھکر
۷
جب جھپٹ کر باب خیبر کو اوکھاڑا آپ نے
ہوگئے کفار ششدر زور حیدر دیکھکر
۸
کربلا کے بن مین جا پہونچے جو شاہ بحر و بر
خوش ہوے مقتل کو سب انصار و یاور دیکھکر
۹
مسکرائے دیکھکر صحرا کو ہمشکل نبی
تن گئے دریا کو عباس دلاور دیکھکر
۱۰
ہوچکین جسوقت مہرین فرد قتل شاہ پر
رو دیا خود شہ نے اپنے خون کا محضر دیکھکر
۱۱
خاک پر بے دم پڑے ہین سب عزیز و اقربا
روتے ہین شپیر لاشون کو برابر دیکھکر
۱۲
کہتے تھے یہ حلق ہے نانا کا میرے حلق پر
پھیرنا شمشیر اے شمر ستمگر دیکھکر
۱۳
خلد مین یاد آئی جب عباس کو بچون کی پیاس
رو دیا اوس باوفا نے سوے کوثر دیکھکر
۱۴
بے ردا بلوے مین اوسکی بیٹیان در در پھرین
ہو گئے کافر مسلمان جسکی چادر دیکھکر
۱۵
پیش خالق سب ہین یکسان رشک او غافل تک
آپکو کم دیکھکر اورون کو برتر دیکھکر
۱۶
آسمان پر شرم سے برق درخشان چھپ گئی
ذوالفقار حیدر صفدر کے جوہر دیکھکر
۱۷
صرۂ خاکِ شفا سے یون کھِلا تربت مین دل
جسطرح بلبل ہو بالیدہ گُل تر دیکھکر
۱۸
کربلا کو ہند سے جاتے اگر ہم اے انیسؔ
شاد ہوجاتے وہ صحراے منور دیکھکر

