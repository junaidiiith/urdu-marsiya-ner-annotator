MarsiyaeMarsiya
www.emarsiya.com

جلد دوم
مرثیۂ میر انیس


مرثیہ

خورشید حقیقت رخ زیبائے علیؑ ہے
معراج امامت قد بالائے علیؑ ہے
ایماں جسے کہتے ہیں تولائے علیؑ ہے
اکسیر جو ہے خاکِ کف پائے علیؑ ہے
ہے نام رقم عرش پہ ہم نام خدا کا
کیا مرتبہ ہے زوج بتولؑ عذرا کا

کہتے ہیں جسے عرش وہ ہے منزل حیدر
خلوت گہِ خلاق جہاں ہے دل حیدر
ہر حال میں ہے قدرت حق شامل حیدر
ہے نور خدا روشنی محفل حیدر
وہ حجت خالق ہے چراغ رہ دیں ہے
پروانہ اسی شمع کا جبریلؑ امیں ہے

وہ گل ہے کہ جس سے چمن دیں کو ہو رونق
معنی کلام حق اسی سے ہیں محقق
شمشیر سے اس کی جگر کفر ہوا شق
ہے بعد محمدؐ کے علیؑ ہادی برحق
اللہ رے شرف ختم ہے رتبہ یہ علیؑ پر
کعبے میں دھرا اس نے قدم دوش نبیؐ پر

بے فصل وہی بعد نبیؐ صدر نشیں ہے
انگشتر پیغمبرؐ خاتم کا نگیں ہے
گنجینۂ اسرار الٰہی کا مکیں ہے
وہ کعبہ دیں، قبلہ ارباب یقیں ہے
کرتے ہیں ملک فخر کرامات علی پر
ہے عرش معلی کو شرف ذات علی پر

کرسی نے بھی پایا ہے اسی راہ سے پایا
خورشید اسی کے رخِ انور کا ہے سایا
اوصاف علیؑ لکھنے کو جس وقت جھکایا
سر لوح سے تادیر قلم نے نہ اُٹھایا
لکھا کہ ہر اک ستر علی اس پہ خفی ہے
اللہ کا عاشق ہے محمدؐ کا وصی ہے

تحقیق کہ وہ شاہ امام ازلی ہے
روشن ہے کہ شیع حرم لم یزلی ہے
قرآں سے ہے ثابت کہ خدا کا وہ ولی ہے
یہ اس کی بزرگی کے لئے نص جلی ہے
پوشیدہ نہیں مرتبہ ظاہر ہے علیؑ کا
خارج ہے وہ ایماں سے جو منکر ہے علیؑ کا

وہ مشرق ایمان ہے خورشید درخشاں
ہے نور علی روشنی ایمن ایماں
اور رتبۂ احمدؐ کے لئے حجت و برہاں
تھا طور پر وہ راه بر موسی عمراں
اعجاز عصا دیدہ بیضا جو وہاں تھا
وه دست یداللہ سے سر دست عیاں تھا

عالم پہ شرف بیت مقدس کا ہے مشہور
گر نور تھا کعبہ تو علیؑ نور علىٰ نور
بے شبہ وہ ہے مولد شاہنشہِ جمہور
فرق اس میں نہیں کچھ یہ تجلی تھا وہ تھا طور
اس سے انھیں رتبہ ہے اسے ان سے شرف ہے
یہ گوہر یکتا ہے وہ پاکیزہ صدف ہے

دی جس نے اذاں کعبہ میں پہلے بہ فصاحت
اللہ کے گھر میں ہوئی ہے جس کی ولادت
وہ حیدر صفدر ہے وہ ہے شاہ ولایت
مصروف عبادت رہے تا روز شہادت
خود گرچہ گرفتار ر ہے رنج و بلا میں
بندے بہت آزاد کیے راہِ خدا میں

مقبول یہ تھی پیش خدا طاعت حیدر
تھا ظہر کا وقت آئے جو ناگاہ پیمبرؐ
آرام کیا زانو پہ سر بھائی کا رکھ کر
یاں تک کہ ہوئی شام چھپا مہر منور
احمد کو جگا تو نہ سکے پاس ادب سے
پر غم تھا کہ محروم رہے طاعت رب سے

جب احمدؐ مختار ہوئے خواب سے بیدار
یہ حکم فرشتوں کو خدا کا ہوا اک بار
مغموم ہے طاعت کے لیے حیدرؑ کرار
ہاں جلد کرو مہر کو مغرب سے نمودار
لازم ہے کہ واجب جو علی پے ہو ادا ہو
منظور ہے ہم کو نہ نماز اس کی قضا ہو

جس دم یہ فرشتوں کو ہوا حکم خدا کا
تب آہنی زنجیروں سے خورشید کو کھینچا
پنہاں ہوئی تاریکی شب دن ہوا پیدا
مولا نے خوشی ہو کے کیا شکر کا سجدا
خالق کو یہ خاطر کسی مخلوق کی کب تھی
پڑھ کر جو نماز ا ٹھے مصلے سے تو شب تھی

واللہ کہ ہے حب علی اعظم طاعات
مقبول خدا ہے وہ شہنشاہِ خوش اوقات
سلطان امم، ختم رسل، قبلۂ حاجات
امت کے لئے کرتے تھے جس وقت مناجات
معراج میں دیکھا تھا جو قرب اپنے نبیؐ کا
محبوب خدا واسطہ دیتے تھے علیؑ کا

کیا اسم مقدس ہے میں اس نام کے قرباں
یہ نام تو ہے نام خدا رونق ایماں
کیسی ہی مصیبت میں گرفتار ہو انساں
جب نام علیؑ کا لیا مشکل ہوئی آساں
صحت میں توانا کی حفاظت کو دُعا ہے
بیماری میں واللہ یہ تعویذ شفا ہے

یہ نام رہا حضرت آدم کا مددگار
اس نام ہی نے نوحؑ کے بیڑے کو کیا پار
آتش میں گرے جب کہ خلیل جگر افگار
تھا نام یہی لب پہ جو آتش ہوئی گلزار
یوسف کو نکال آئے علی چاہ الم سے
یونسؑ کو رہا کر دیا ماہی کے شکم سے

افلاک پہ اوراد ملائک ہے یہی نام
انسان کو مشکل میں اسی نام سے ہے کام
یہ اسم جنوں کا ہے وظیفہ سحر و شام
اس کی برکت سے ہے خدائی کا سر انجام
اس نام سے دل جانوروں کے بھی قوی ہیں
مرغان بر و بحر ہوا خواہ علیؑ ہیں

لکھتا ہے مناقب میں یہ راوی دل آگاہ
گردوں سے ملک آن کے جبریلؑ کے ہمراہ
حلقہ در جنت کا ہلاتے تھے جو ناگاہ
آتی ہے صدا اس سے علیٌّ ولی اللہ
خالی کوئی شے الفت حیدر سے نہیں ہے
اس نام کے سب خلق خدا زیر نگیں ہے

انساں سے بیاں ہو سکے کیا رتبہ حیدرؑ
قرآں میں ثنا جس کی کرے خالق اکبر
تھا جمعہ کا دن بیٹھے تھے مسجد میں پیمبرؐ
نازل ہوا جو روح امیں کھولے ہوئے پر
اک بازو پہ تو نام شہنشاه امم تھا
اور دوسرے پہ نام علیؑ صاف رقم تھا

سلمان سے فرماتے تھے سلطان رسالت
کیا تجھ سے کہوں مرتبۂ شاہ ولایت
ہے ذات علی روشنی شمع ہدایت
الله نے کھولا ہے یہ دروازۂ جنت
اس در میں جو ہے خلد میں اس شخص کا گھر ہے
باہر ہے جو اس سے نہ ادھر ہے نہ اُدھر ہے

اے دوست مجھے خانۂ کعبہ کی قسم ہے
شیعہ ہیں جو ان کو نہیں کچھ حشر کا غم ہے
ناجی ہیں وہ اُن لوگوں پہ خالق کا کرم ہے
وہ لوگ ہیں اور سیر گلستان ارم ہے
دشمن جو علیؑ کے ہیں وہ روئیں گے لحد میں
جو دوست ہیں آرام سے سوئیں گے لحد میں

ضامن ہوں میں واللہ محبانِ علیؑ کا
نہ سختی مرگ ان کو ہے نہ قبر کی ایذا
کیا خوف ہے کیا غم ہے جو دیکھا نہیں رستا
لے جائے گا فردوس میں رہبر انہیں مجھ سا
ٹھہرے گا جو خورشید سوا نیزے پہ آ کے
سایہ میں کھڑے ہوئیں گے وہ عرش خدا کے

تھے زہد و ورع میں بھی وہ یکتائے دو عالم
فرصت نہ تھی قرآں کی تلاوت سے کوئی دم
تسبیح تھی، تکبیر تھی، تحلیل تھی پیہم
صائم وہ نہ ہوں ایسا نہ ہوتا کوئی دن کم
قاقوں میں بھی احسان الٰہی کا بیاں تھا
ہر ایک مہینا انھیں ماہ رمضاں تھا

تھا تارک لذاتِ جہاں شاہِ ولایت
جز نان جویں تھی نہ کسی کھانے پہ رغبت
مسکینوں سے الفت بھی فقیروں سے محبت
اندھوں کی ضعیفوں کی کیا کرتے تھے خدمت
دے آنا کھلا آنا یہ کام آٹھ پہر تھے
رانڈوں کے تو وارث تھے یتیموں کے پدر تھے

مغموموں کے مظلوموں کے گھر آپ تھے جاتے
اور ہاتھ سے اپنے انھیں کھانے تھے کھلاتے
سر دابتے شفقت سے کبھی پاؤں دباتے
آہستہ اٹھاتے انھیں آہستہ لٹاتے
عزت سے فقیروں کو کھلا آتے تھے اکثر
تنگوں کو ردا اپنی اڑھا آتے تھے اکثر

جو شہر علوم شہ لولاک کا ہے در
واللہ وہ حیدرؑ ہے وہ حیدرؑ ہے وہ حیدرؑ
وہ قاتل عنتر ہے وہ ہے فاتح خیبر
قبضہ میں اسی شاہ کے ہے تیغ دو پیکر
حاصل کبھی ہوتے جو نہ پر روح امیں کے
اک دم سے گزر جاتی وہ طبقہ سے زمیں کے

تھی ضرب یہ اور زورِ خدا داد تھا ایسا
جنبش ہوئی سب قلعہ کو اور در کو گرایا
دو انگلی سے حلقہ در خیبر کا جو کھینچا
حضرت نے اٹھا کر طرف در اسے پھیکا
چالیس گز اس طرح گرا در تھا وہ جا کے
جس طرح سے پتا اُڑے جھونکوں سے ہوا کے

خندق میں کیا وار سر عمرو پہ جس دم
احسنت کی آتی تھی صدا چرخ سے پیہم
ضرب اسد حق سے ہوا دم میں وہ بیدم
کرتا تھا مباہات خداوند دو عالم
سرخی تھی خوشی سے رخِ انور پہ نبیؐ کے
جبریلؑ امیں چومتے تھے ہاتھ علیؑ کے

جس وقت اُحد میں ہوئے کفار صف آرا
اصحاب نبیؐ کر گئے میداں سے کنارا
جب حضرت حمزہؑ کو سیہ کاروں نے مارا
اسلام کا لشکر متفرق ہوا سارا
انصار و مہاجر سبھی اس وقت جدا تھے
یا احمدؐ مختار تھے یا شیر خدا تھے

کفار کا نرغہ تھا رسول عربیؐ پر
منظور ہر اک شخص کو تھا خون پیمبرؐ
تلوار لگاتا تھا کوئی اور کوئی پتھر
ٹوٹے در دنداں ہوے پر خوں لب اطہر
ہر غول پہ للکار کے جا پڑتے تھے حیدرؑ
احمدؐ کو بچا لیتے تھے اور لڑتے تھے حیدرؑ

اک غول سے کرتے تھے وغا حیدر کرار
جو ٹوٹ پڑا دوسرا غول آن کے اک بار
اس غول میں تھا ابن قمیصہ کوئی سردار
تلوار کا اس نے سرِ احمدؐ پہ کیا وار
لیکن نہ لگا زخم سر سرور دیں پر
یہ ضرب سے غش کھا کے گرے روئے زمیں پر

حافظ تھا محمدؐ کا زبس حضرت یزداں
اس نور کو اعدا کی نظر سے کیا پنہاں
بے تاب ہو سُکّانِ سمٰوت نے اُس آں
کی عرض یہ خالق سے کہ گر ہو ترا فرماں
امداد کو ہم جائیں رسول عربی کی
تہائی تو دیکھی نہیں جاتی ہے نبی کی

درگاہ الہی سے صدا آئی یہ اس دم
جو قصد کیا تم نے ہے اجر اس کا مقدم
محتاج مدد کا نہیں پر سید عالم
ہم جس کی طرف ہوں اسے تنہائی کا کیا غم
موجود ہے واں صاحب شمشیر ہمارا
اس فوج کو کافی ہے فقط شیر ہمارا

کرتے تھے ملک عالم بالا سے نظارا
اور فوج میں تھے شیر خدا معرکہ آرا
ناگاہ یہ ابلیس جفا کار پکارا
اے قوم مبارک ہو محمدؐ گیا مارا
پہونچی جو یہ پُرہول صدا گوش علیؑ میں
طاقت نہ رہی صبر کی احمدؐ کے وصی میں

پھر پھر کے لگے دیکھنے ہر سو شہِ صفدر
نے فوج پیمبرؐ نظر آئی نہ پیمبرؐ
خود بیچ میں اور گرد ستمگاروں کا لشکر
تلواریں نظر آتی تھیں با نیزه و خنجر
نظروں سے جو شاہنشہ کونین جہاں تھے
دل سینے میں بتیاب تھا اور اشک رواں تھے

مارے نہ گئے ہوں کہیں احمد یہ تھا وسواس
جھک جھک کے ہر اک لاش کو تکتے تھے بصد یاس
احمد سے جو تھے دور نہ تھا جان کا کچھ پاس
گھبرائے ہوئے ڈھونڈہتے پھرتے تھے چپ و راس
حملوں سے پراگندہ صف فوج ستم تھی
تھا منھ میں کف اور ہاتھ میں شمشیر علم تھی

اس فوج میں ملتے جو نہ تھے سید والا
کفار کے لشکر کو کیا تھا تہ و بالا
دل فرط قلق سے جو نہ جاتا تھا سنبھالا
کہتے تھے اٹھا لے مجھے اللہ تعالا
زندہ ترے محبوب کو پھر پاؤں گا کیوں کر
منھ فاطمہؑ کو جا کے میں دکھلاؤں گا کیوں کو

وہ باپ کی عاشق ہے وہ ہے باپ کی شیدا
جب مجھ سے وہ پوچھیں گی کہاں ہے مرا بابا
کیوں لائے نہ تشریف شہ یثرب و بطحا
کیا بنت پیمبر سے میں اس وقت کہوں گا
یا رب نہ جدا ہوں میں رسول دوسرا سے
یا رب نہ خجل کیجو تبول عذرا سے

يارب تو اُسے باپ کے غم میں نہ رُلانا
یا رب تو اُسے داغ یتیمی سے بچانا
محبوب ترا بیٹوں کے زہراؑ کا ہے نانا
نانا کے الم میں انھیں روتے نہ دکھانا
نانا کے جو مرنے کی خبر پائیں گے دونوں
جینے کے نہیں رو کے وہ مر جائیں گے دونوں

بے احمدؐ مرسل مرا کس کام کا جینہ
میں خلق میں ہوں اور نہ ہوں سلطان مدینہ
نزدیک ہے اب شق ہو قلق سے مرا سینہ
کوئی نظر آتا نہیں راحت کا قرینہ
بیتاب ہوں فرقت سے رسول مدنی کی
اب ہاتھ میں طاقت نہیں شمشیر زنی کی

یہ کہتے تھے اور لڑتے تھے جوں شیر غضبناک
ہر حال میں کفار کی ہوتی تھیں صفیں چاک
ہلتی تھی زمیں خوف سے تھراتے تھے افلاک
اک خار میں ناگہ نظر آئے شہِ لولاک
جان آ گئی گویا تن بے جاں میں علی کے
جلدی سے گرے دوڑ کے قدموں پہ نبی کے

ول جوش محبت سے محمدؐ کا بھر آیا
رو رو کے گلے شوہر زھراؑ کو لگایا
اور چوم کے پیشانیٔ انور یہ سُنایا
صد شکر کہ تم نے مجھے میں نے تمھیں پایا
دیکھا مری ہمراہی سے منھ موڑ گئے سب
کفار کے نرغے میں مجھے چھوڑ گئے سب

اِس عالم ایجاد میں پھر ہوگا نہ زنہار
تجھ سا نہ جواں نے تری تلوار سی تلوار
زیبا ہے اگر فخر کرے احمدؐ مختار
خود آج ثنا خواں ہے ترا ایزد غفار
آتی ہے یہ ہر بار صدا چرخ بریں سے
پوچھے تری الفت کو کوئی روح امیں سے

فرما کے یہ ناقے پہ چڑھے احمد مختار
اور تیغ بجف آگے بڑھے حیدر کرار
پھر لشکر کفار میں یہ غل ہوا اک بار
جیتا ہے محمدؐ نہیں مارا گیا زنہار
یاں نکلے پئے جنگ دلاور جو کوئی ہے
ناقہ ہے فقط آپ ہے اور آگے علیؑ ہے

یہ سن کے بڑھی جنگ کو پھر فوج ستمگر
تھا قلزم آتش کی طرح جوش پہ لشکر
کھینچے بہ فلک نیزوں نے آتش کی طرح سر
ہنگامہ ہوا جب کہ چمکنے لگا خنجر
پھل تیغوں کے جوں برق درخشاں نظر آئے
چنگاریوں سے نیزوں کے پیکاں نظر آئے

اس فوج میں ایک ایک نمودار جواں تھا
تھا پیل دماں کوئی، کوئی شیر ژیاں تھا
دیکھا جسے تولے ہوئے اک گرز گراں تھا
ہر شخص کے اسپِ دور کا بہ تہِ راں تھا
ٹاپوں سے قدم کانپتے تھے گادِ زمیں کے
غل نعروں کا جاتا تھا پرے چرخِ بریں کے

پھر فوج نے سلطان رسالت کو لیا گھیر
سمجھے شہِ لولاک کہ مرنے میں نہیں دیر
فرمایا علیؑ سے کہ بچا مجکو مرے شیر
یہ سنتے ہی کھینچی اسد اللہ نے شمشیر
پاس آ نہ سکا کوئی رسول عربی کے
پروانہ سے پھرتے تھے علی گرد نبی کے

خالد بن سفیان تھا جو اس فوج میں سردار
مشہور تھا وہ خلق میں زور آور و جرار
غالب کوئی اس پر نہ ہوا تھا کبھی زنہار
للکارا وہ حیدر کو کہ آتا ہوں میں ہشیار
کیا منھ جو سپر کوئی دم حرب اُٹھائے
طاقت ہے یہ کس کی جو مری ضرب اٹھائے

یہ لاف زنی سن کے بڑھے حیدر صفدر
کی دست مبارک میں علم تیغ دو پیکر
خوں جوش غضب سے ہوئیں چشمان منور
گویا تھا مجسم غضب خالق اكبر
فرمایا کہ ہاں وار کر اب تیغ زن اپنا
تیغ اپنی چلے پہلے نہیں یہ چلن اپنا

یہ سنتے ہی خالد نے کیا وار علی پر
اس ضرب کو رد کر کے یہ کہنے لگے حیدر
لے اب مری باری ہے خبردار ستم گر
سنبھلا بھی نہ تھا وہ کہ چلی تیغ غضنفر
یہ غل ہوا صمصام یداللہ کی چمک ہے
تلوار نہیں آئی قضا سر بہ فلک ہے

بیٹھی شہِ دشمن پہ جو وہ صاعقہ کردار
دو ہو کے چپ و راست گرے راکب و رہوار
سردار کو مارا تو چلی فوج سے تلوار
لڑتے ہوئے لشکر میں دھنسے حیدر کرار
دہشت سے تلاطم یہ ہوا فوج عدو میں
زندے بھی تڑپنے لئے کشتوں کے لہو میں

ہر سو تھے علی فوج میں لڑتے ہوے جاتے
ہر وار میں تھے لاش پر واں لاش گراتے
حملوں سے کبھی دور تک اعدا کو بھگاتے
الفت سے کبھی پاس محمدؐ کے پھر آتے
سینہ تھا سپر ہاتھ میں شمشیر دو سر تھی
دل سوئے نبیؐ تھا طرف فوج نظر تھی

جل جل گئے جب آتش شمشیر سے ناری
جمعیت کفار پریشاں ہوئی ساری
پھیری اسد اللہ نے میداں سے سواری
اس وقت ندا چرخ سے آئی کئی باری
تو ایسا ہی تھا جب تجھے رتبہ یہ دیا تھا
شاباش مرے شیر عجب کام کیا تھا

آ پہونچے مع فتح و ظفر حیدر کرار
ناقے کو پٹھا کود پڑے شاہ خوش اطوار
حیدرؑ کو بہت چھاتی سے لپٹا کے کیا پیار
فرمایا فدا تجھ پہ میں اے میرے مددگار
کس کو یہ محبت ہے رسول عربی سے
جو تو نے کیا آج یہ ہوتا نہ کسی سے

کس منھ سے میں تعریف کروں اے مرے بھائی
آگہ ہے شجاعت سے تری ساری خدائی
تنہا کوئی کرتا نہیں یوں فتح لڑائی
واللہ یہ جرأت ترے حصہ میں ہے آئی
قبضہ میں ترے قبضۂ شمشیر خدا ہے
دشمن ترے روباہ ہیں تو شیر خدا ہے

اے مومنو کچھ تم نے سُنے رتبہ حیدرؑ
یہ لطف خدا جس پہ یہ الطافِ پیمبرؐ
کیا بعد نبی ہو گئے ظلم و ستم اس پر
پرسا بھی کسی نے نہ نبیؐ کا دیا آکر
باطل کیا حق ظلم سے احمدؐ کے وصی کا
آئے بھی تو دروازہ جلانے کو علی کا

گمرہ ہوئے واللہ رہِ راست کو چھوڑا
مائل بہ ضلالت ہوئے منھ دین سے موڑا
جس جا بہ ادب قدسیوں نے ہاتھوں کو جوڑا
افسوس کہ وہ در لکہِ ظلم سے توڑا
اس در کے تلے دب گئی بیٹی جو نبیؐ کی
چلّائی دوہائی ہے رسولؐ عربی کی

تھی عمل سے محسن کے جو خاتون قیامت
پہلوئے مبارک پہ لگی چوٹ بہ شدت
غش آنے لگے اور نہ رہی رونے کی طاقت
بچے کی بھی زہراؑ کے شکم میں ہوئی رحلت
وه سیدہ جس وقت تڑپتی تھی زمیں پر
سر پیٹتا تھا روح امیں عرش بریں پر

ہیہات نہ اُس ظلم پہ بھی ہاتھ اُٹھایا
کوڑا بہ ستم بازوئے زہراؑ پہ لگایا
مظلومہ نے اک آہ کی ایسی کہ غش آیا
آرام لحد میں بھی محمدؐ نے نہ پایا
رسّی تو ادھر بندہتی تھی گردن میں علی کی
مرقد میں اُدھر روح تڑپتی تھی نبی کی

نزدیک تھا شق ہوئے مزار شہ لولاک
پھٹ جائے زمیں گر پڑے یہ گنبد افلاک
فرزندوں نے کرتوں کے گریباں جو کئے چاک
تھے لوٹتے مادر کے برابر بہ مہر خاک
حب کرتی تھی وہ آہ تو چلّاتے تھے دونوں
رو کر کبھی مادر سے لپٹ جاتے تھے دونوں

فرمایا جو تھا صبر کو شاہِ دوسرا نے
دم مارا نہ اِس ظلم پہ بھی شیر خدا نے
گردن میں بھی بندھوائی رسن عقدہ کشا نے
تلواریں بھی کیں سر پہ علم اہل جفا نے
کس شخص نے دست ستم اس پر نہ اٹھایا
اس صابر و شاکر نے مگر سر نہ اٹھایا

ان میں سے اگر پوچھتا حضرت کا کوئی نام
فرماتے تھے گم نام ہوں ہے نام سے کیا کام
ہر صبح کو جینے کا بھروسہ نہیں تا شام
آغاز مرا خاک ہے اور خاک ہے انجام
اے شخص بھلا نام و نصب کیا فقرا کا
درویش ہوں محتاج ہوں بندہ ہوں خدا کا

طالب نہیں دنیا کا، خدا خوب ہے آگاہ
تم لوگوں کی خدمت میں کیا کرتا ہوں واللہ
مسکین کو مسکین سے ہوتی ہے بہت راہ
غربت زدہ ہوتا ہے غریبوں کا ہوا خواہ
آگاه رہِ حق سے کم و بیش ہوں میں بھی
درویش جو تم ہو تو جگر ریش ہوں میں بھی

ہے ایک سا واللہ مرا باطن و ظاہر
کام آوے مرا سر بھی تو واللہ ہے حاضر
جاں دینے کو موجود ہوں میں دوست کی خاطر
رکھتا ہے بہت اُنس سافر سے مسافر
انسان ہیں یاں زیر زمیں جائیں گے ہم بھی
جانا ہے جہاں تم کو وہیں جائیں گے ہم بھی

فاقوں میں جو کھانا کبھی آتا تھا میسر
سائل کو کھلا دیتے تھے تب کھاتے تھے حیدرؑ
آدم ہوئے اس کے لئے جنت سے جو باہر
گندم کی نہ روٹی رکھی حضرت نے زباں پر
کیا صبر تھا قبضہ میں تو سب روئے زمیں تھی
تھا زور تو یہ اور غذانان جویں تھی

رہتا تھا سدا رخت کہن زیب تن پاک
تھے اس میں بھی پیوند یہ تھی آپ کی پوشاک
تھا صاحب مسند وه وصی شہ لولاک
آرام سے سو رہتے تھے لیکن بہ سر خاک
فرماتے تھے یوں کیا کروں پوشاک بنا کے
سب خاک ہے مرنے پہ سوا ذات خدا کے

اک روز کسی شخص نے کی عرض کہ مولا
یہ جامۂ بوسیدہ نہیں آپ کو زیبا
واللہ کہ ہیں آپ شہِ یثرب و بطحا
سب طرح کا اسباب ہے حضرت کو مہیا
آرام غلام آپ کے پاتے ہیں جہاں میں
اور آپ یہ تکلیف اٹھاتے ہیں جہاں میں

سن کر یہ سخن رونے لگے حیدرؑ کرار
فرمایا مجھے زینت دُنیا نہیں درکار
نوش اس کا ہے نیش اور گل اس باغ کا ہے خار
راحت ہے زمانے کی مرے واسطے آزار
اک روز نہ جاں ہے نہ یہ ملبوس بدن ہے
گھر قبر ہے تن خاک ہے پوشاک کفن ہے

ہے خوب خدا جسم کی کیوں کر کروں زینت
محشر میں حساب آہ نہیں دینے کی طاقت
اک روز یقیں یہ ہے اجل دے گی نہ مہلت
دنیا سے سبکسار ہی اُٹھنا ہے غنیمت
کیا حکم ہو کیا جانے جناب احدی کا
تن کانپتا ہے خوفِ قیامت سے علیؑ کا

پوشاک تکلف سبب طول عمل ہے
گر سیر شکم ہو تو عبادت میں خلل ہے
غفلت نہیں خوب آچکے دن حشر بھی کل ہے
اور محکمہ حشر تردد کا محل ہے
ہوگا عمل نیک سبب لطف خدا کا
واں مرتبہ یکساں ہے شہنشاہ و گدا کا

کس زیست ہے اسباب جہاں کا ہوں میں پابند
ہو جائے گا اک روز یہ تن خاک کا پیوند
سب نعمت دنیا کا میں مختار ہوں ہر چند
پر نانِ جویں کھانے سے دل ہے مرا خود سند
بس تا بہ کجا گور کے مہمان کی خاطر
دو رخت نہیں چاہیئے اک جان کی خاطر

واللہ بضاعت نہیں کچھ گھر میں ہمارے
کرتی ہے سدا بنت نبیؐ فاقے پہ فاقے
پوشاک نہیں اور سوا ایک ردا کے
بچّے بھی مرے رو رو کے سو رہتے ہیں بھوکے
مالک تھا فدک کا فقط اسباب جہاں سے
سو چھن گیا اب قوت میسر ہو کہاں سے

اعدا نے مرے حق کو کیا ظلم سے باطل
رازق ہے خدا صبر کچھ اتنا نہیں مشکل
کیا کرتا ہے گر ملتا فدک کا مجھے حاصل
حالانکہ ہے کل میرے لئے گور کی منزل
مرتا ہوا جب دولت دنیا ہوئی تو کیا
راحت ہوئی تو کیا اگر ایذا ہوئی تو کیا

کیا فقر تھا، کیا صبر تھا اللہ ری قناعت
تھی قاسم روزی دو عالم پہ یہ عسرت
دنیا کے خزانے کے تو مختار تھے حضرت
پر فاقے پہ فاقہ تھا مشقت پہ مشقت
دن آب کشی کر کے گذرتا تھا علیؑ کو
کام آسیہ گردانی سے تھا بنت نبیؐ کو

سید بن طاؤس سے ہے ایک روایت
دو دن سے گرسنہ تھے شہنشاہ ولایت
ہاتھ آتی تھی کچھ آب کشی کی بھی نہ اُجرت
مسجد سے گئے گھر میں تو تھا ضعف بہ شدت
لب خشک تھے اور زرد رخ شیر خدا تھا
فاقے سے شکم پشت مبارک سے لگا تھا

زہراؑ سے یہ فرمایا کہ اے بنت پیمبرؐ
طاقت نہیں غلبہ ہے بہت بھوک کا ہم پر
کچھ کھانے کو لے آؤ جو آیا ہو میسر
فرمانے لگیں فاطمہؑ اشک آنکھوں میں بھر کر
کیا لا کے کھلاؤں تمھیں ہے کیا مرے گھر میں
یہ تیسرا دن ہے کہ ہے فاقہ مرے گھر میں

ہیں بھوک کے مارے ہیں حسینؑ آج بلکتے
ہردم مرا منھ نرگسی آنکھوں سے ہیں تکتے
بستر سے نقاہت کے سبب اُٹھ نہیں سکتے
دیکھ ان کو مری آنکھوں سے آنسو ہیں ٹپکتے
دو دن تک انھیں جب نہ ملے پارۂ ناں تک
معصوم ہیں بچّے ہیں کریں صبر کہاں تک

میں کیا کہوں ہوتا ہے جو اُس دم مرا احوال
جب چھوٹے سے ہاتھوں کو یہ گردن میں مرے ڈال
کہتے ہیں کہ یوں بھوکے نہ ہوں گے کبھی اطفال
اماں ہمیں کھانے کو دو اب تو ہے بُرا حال
کون ایسا ہے جس شخص کے کھانا نہیں گھر میں
تم ایسی ہو نادار کہ دانا نہیں گھر میں

حیدرؑ نے سنی فاطمہؑ کی جب کہ یہ تقریر
فرمایا کہ اے والدۂ شپرؑ و شپّیرؑ
کچھ گھر میں اثاثہ بھی نہیں کیا کروں تدبیر
دو رہن کو یا اپنی ردا یا مری شمشیر
ناچار ہیں اب فاقے کی طاقت نہیں رکھتے
کچھ اس کے سوا اور بضاعت نہیں رکھتے

زہراؑ نے کہا تیغ میں دوں رہن کو کیوں کر
اعدا سے جہاد آپ کیا کرتے ہیں اکثر
لے جائیے حاضر ہے یہ سر کی مرے چادر
زہراؑ سے ردا لے کے چلے حیدرؑ صفدر
فاقے سے نہ غمگیں تھے نہ عسرت کا گلا تھا
ہر گام پہ تسبیح تھی اور شکر خدا تھا

پوشیدہ کئے زیر عبا چادر زهراؑ
پاس ایک یہودی کے گئے سید والا
جب اس نے وصی شہِ لولاک کو دیکھا
مولائے دو عالم کی وہ تعظیم کو اٹھا
کی عرض کہ آپ آئیں یہ رتبہ مرا کب ہے
فرمائیے کیا آنے کا اس وقت سبب ہے

فرمانے لگے اس سے شہنشاہ دو عالم
ہر چند کہ سب خلق کے ہیں عقدہ کشا ہم
رغبت ہے مگر راحت دُنیا سے بہت کم
ان روزوں کئی گذرے ہیں فاقے ہمیں پیہم
شاکی نہیں شرمندہ احسانِ خدا ہیں
ایذا وہی سہتے ہیں جو خاصان خدا ہیں

آرام کی جاگہ نہیں یہ دار مصیبت
مومن کے لئے ریج ہے کافر کو ہے راحت
انساں سے روا ہوتی ہے انسان کی حاجت
پاس اپنے تو رکھ چادر خاتون قیامت
حق راضی ہو خوش بنت رسولِ عربی ہو
جو دے مجھے اک صاع کہ فاقہ شکنی ہو

رکھ لی وہ یہودی نے ردا جو دئے لا کر
دامن میں جوں ہی لے کے چلے حیدرؑ صفدر
طے کر چکے تھے راہ کچھ اک فاتح خیبر
اک بار پکارا وہ کہ اے خویش پیمبرؐ
تصدیع تو ہوگی پہ ادھر لایئے تشریف
سن لیجئے کچھ عرض تو لے جائیے تشریف

پاس آئے یہودی کے شہ یثرب و بطحا
اس نے کہا یا شاہ تعجب کی یہ ہے جا
فرما گیا ابن عم اس طرح تمھارا
ہے حضرت آدم سے زیادہ مرا رتبا
میں خاصہ خالق ہوں میں محبوب خدا ہوں
رتبے میں رسولان سلف سے میں سوا ہوں

جو قرب خدا ہے مجھے وہ اور کوکب ہے
جو کچھ مری مرضی ہے وہی خواہش رب ہے
ہونا مرا پیدائش عالم کا سبب ہے
عالم میں مرا صاحب لولاک لقب ہے
مختار ہوں جو چاہوں سو دوں راہ خدا میں
مقبول دعا ہے مری درگاہ خدا میں

مقدور یہ جس کا ہو یہ کچھ جس کے ہوں رتبے
افسوس وصی اس کا کرے فاقے پہ فاقے
ہوں جس کے غلاموں کے لئے خلد کے حُلّے
پیوند پہ پیوند لگیں جامہ میں اس کے
مجوب خدا بادشہ روئے زمیں ہو
کھانے کو میسر نہ تمھیں نان جویں ہو

سنتا ہوں کہ ہے حضرت زہراؑ کا عجب حال
جز ایک ردا پاس ہے زیور نہ زر و مال
چکّی ہی انھیں پیستے کٹتا ہے مہ و سال
سبطین نبیؐ کا نظر آتا ہے یہ احوال
کرتے کبھی ثابت نہیں دیکھے بدنوں میں
وہ چاند سے پھرتے ہیں پھٹے پیرہنوں میں

ہے فیض دو عالم میں رسولؐ عربی سے
کیوں عرض نہیں کرتے جناب احدی سے
جو دیوے نجات آپ کو اس فاقہ کشی سے
اور دور ہو افلاس کا غم بنت نبی سے
ہو جس کا لقب شیر خدا کون و مکاں میں
محتاج ہو وہ نان شبینہ کو جہاں میں

یہ سن کے کہا اس سے شہ عقدہ کشا نے
سب نعمتیں اپنی نہیں بخشی ہیں خدا نے
عسرت نہ سمجھ کیا کوئی اس راز کو جانے
چاہیں تو ابھی خلد کے کھانے لگیں کھانے
رتبہ نہ مجھے فاقے سے کم آل نبی کا
واللہ کہ یہ فقر تو ہے فخر، علیؑ کا

یاں رنج ہے جس کے لئے راحت اُسے واں ہے
دنیا سے جو بے زار ہے وہ اہل جناں ہے
ہو طالب عقبیٰ یہی مومن کا نشاں ہے
پوشاک کہن پہنی تو کیا اس میں زیاں ہے
اک دن بغل گور میں محتاج و غنی ہیں
یہ صورتیں سب خاک میں ملنے کو بنی ہیں

یہ نعمت دنیا میں ملی کب ہے حلاوت
جس طرح کہ فاقوں میں ہمیں ملتی ہے لذت
ان کپڑوں میں معبود نے بخشی ہے وہ عزت
بانٹیں گے محبوں کو ہمیں حُلّہ جنت
خالق کی عبادت کے سزاوار ہمیں ہیں
جنت کے بھی کوثر کے بھی مختار ہمیں ہیں

ہو کس سے بیاں وصف بزرگی کا خدا کی
بخشا ہے جنھیں صبر وہ ہوتے نہیں شاکی
معبود نے بندوں کو یہ طاقت ہے عطا کی
گر چاہیں تو ہو جائے یہ دیوار طلاء کی
ذرہ پہ کریں مہر تو خورشید مبیں ہو
قطرے کو جو کہہ دیں تو ابھی دُر ثمیں ہو

مولا کی ابھی ختم ہوئی تھی نہ یہ گفتار
جو ہو گئی اعجاز سے سونے کی وہ دیوار
اور آئی صدا اس سے کہ یا حیدرؑ کرار
حاضر ہوں میں ہیں آپ مرے مالک و مختار
فرمایا کہ مجھ پر نظر لطف خدا ہے
میں آپ غنی ہوں مجھے پروا تری کیا ہے

دیکھا جو یہودی نے یہ اعجاز نمایاں
قدموں پہ گرا اور ہوا دل سے مسلماں
کی عرض کہ میں تجھ پہ فدا اے شہِ مرداں
حضرت کے تصدق سے ملی دولت ایماں
شہ نے کہا ہر بندے کا مالک وہی رب ہے
یہ چادر زہراؑ کی زیارت کا سبب ہے

عسرت میں بھی تھا فیض یداللہ کا جاری
ہر امر میں حیدر کی خدا کرتا تھا یاری
فاقوں میں بھی تھی مصلحت حضرت باری
کافر کو مسلماں کیا تاجی ہوا ناری
کس مرتبہ تھا لطف و کرم رب غنی کا
تھا زہد یہ اور زور تھا خیبر شکنی کا

ہے دفتر ایمان دو عالم کا علیؑ فرد
آفات میں حیدرؑ سا نہیں کوئی جواں مرد
ہے گرمیٔ بازار شجاعان جہاں سرد
دہشت سے اسی کی رُخِ خورشید ہوا زرد
شیروں کے جگر آب ہیں صمصام علیؑ سے
تھراتا ہے مریخ فلک نام علیؑ سے

بے اذن کوئی گھر میں کسی کے نہیں جاتا
بے پردہ ہوں ناموس تو کیا طیش ہے آتا
باللہ یداللہ اگر ہاتھ اُٹھاتا
تلوار کی تاب اس کی جہاں میں کوئی لاتا؟
ہو زیر کیا جس نے زبردستوں کو لڑکے
طاقت تھی کہ لے جاتے اسے گھر سے پکڑ کے

اعدا یہ سمجھتے تھے پہ زنہار نہ سمجھے
کچھ مرتبہ حیدرؑ کرار نہ سمجھے
مختار کے گھر کا اسے مختار نہ سمجھے
افسوس کہ حقدار کو حقدار نہ سمجھے
کیا قہر ہے داماد نبیؐ پر یہ ستم ہو
ممکن ہے کہ تربت میں محمدؐ کو نہ غم ہو

تھا ایک تو غم فاطمہؑ کو ہجر پدر کا
اور دوسرے اسقاط ہوا حمل پسر کا
حیدر کو پکڑ لے گئے وارث جو تھا گھر کا
اس دن سے عجب حال تھا اس خستہ جگر کا
پر اٹھ کے نہ دروازے سے باہر گئی زہراؑ
جس حجرے میں بیٹھی تھی وہیں مر گئی زہراؑ

غل پڑ گیا ہے ہے ہوئے تنہا شہِ دل گیر
ماں مر گئی بن ماں کے ہوے شپرؑ و شپیرؑ
سر پیٹ کے کی زینبؐ بے کس نے یہ تقریر
لو وہ ہوا جو چاہتے تھے ظالم بے پیر
اب دست ستم کس پہ اُٹھاویں گے ستمگر
اب پہلو پہ در کس کے گراویں گے ستمگر

ہے ہے مری اماں تری صورت کے میں قرباں
صدقے ترے پہلوئے شکستہ کے مری جاں
بی بی گئیں جنت کو یہ گھر ہو گیا ویراں
تنہائی کا کچھ بیٹوں کے ہرگزنہ کیا دھیاں
تم مر گئیں اب کون دلاسا ہمیں دے گا
اب کون خبر شپر و شپیر کی لے گا

اس ظلم و ستم پر بھی نہ باز آئے ستمگر
چاہا کہ نہ دنیا میں رہے خویش پیمبرؐ
ماہ رمضاں تھا کہ ہوا شور یہ گھر گھر
تلوار لگی سجدے میں زخمی ہوئے حیدرؑ
مسجد میں کسی نے اسد اللہ کو مارا
بے جرم دو عالم کے شہنشاہ کو مارا

سر پیٹ کے گردوں پہ یہ جبریلؑ پکارا
سر شیر خدا کا ہوا سجدے میں دو پارا
کہتے ہیں محمدؐ مرا گھر لٹ گیا سارا
ظالم نے علیؑ کو نہیں مارا مجھے مارا
آواز یہ آتی ہے بتولِ عذرا کی
مارا مرے شوہر کو دوہائی ہے خدا کی

میں لٹ گئی ہے ہے مرے بچے ہوئے برباد
سمجھاتا تھا باپ ان کو جو کرتے تھے مجھے یاد
پردیش میں جاویں گے کدھر ہائے وہ ناشاد
اب قتل یتیموں کو کریں گے ستم ایجاد
بچھڑے ہوے تھے مادر تفتیدہ جگر سے
اک باپ کا سایہ تھا سو اب اٹھتا ہے سر سے

گھبرا گئی گھر میں یہ صدا سنتے ہی کلثوم
بیدار ہو ئے خواب سے زہراؑ کے وہ معصوم
زینب نے پکارا ارے لوگو یہ ہے کیا دھوم
بابا ہوئے زخمی مجھے ہوتا ہے یہ معلوم
خوں ہو گیا سجدے میں محمدؐ کے وصی کا
ہر سمت ہے غل بائے علیؑ بائے علیؑ کا

بابا کا سنا حال جو فرزندوں نے اک بار
سر پیٹتے مسجد میں گئے وہ جگر افگار
دیکھا کہ نمازی تو کھڑے روتے ہیں سرشار
اور خوں میں تڑپتے ہیں پڑے حیدرؑ کرار
کچھ ذکر زباں پر نہیں جو طاعت حق ہے
سر تا بہ جبیں ضربت شمشیر سے شق ہے

گہہ اُٹھتے ہیں سر ہیں کبھی سجدے میں جھکاتے
امت کی دعا کو ہیں کبھی ہاتھ اُٹھاتے
خون لے لے کے ہیں ریش مبارک میں لگاتے
بند آنکھیں ہیں اور غش پہ میں غش متصل آتے
ہوش آتا ہے جب کہتے ہیں جس وقت مروں گا
احمدؐ سے اسی طرح ملاقات کروں گا

مسجد میں تڑپنے لگے وہ فاطمہ کے لال
سنبل سے بھرے گیسوؤں کے خاک سے سب بال
چلّاتے تھے بابا سے لپٹ کر یہ وہ اطفال
اے قبلۂ کونین یہ کیا آپ کا ہے حال
ہم گھر میں رہے ہم کو خبر کی نہ کسی نے
با با تمھیں زخمی کیا مسجد میں شقی نے

ہے ظلم نبیؐ زادوں پہ فریاد خدایا
اعدا نے ہمیں عید کے نزد یک رلایا
اماں سے تو چھوٹے تھے پدر سے بھی چھڑایا
سید کا لہو ماہ مبارک میں بہایا
اس سن میں یتیمی کا ہمیں داغ دیا ہے
روزوں میں نمازی کو ترے قتل کیا ہے

قاتل کو محبان علیؑ لائے پکڑ کر
مشکیں تھیں بندھی سر کو جھکائے تھا ستمگر
جس دم پڑی اس پر نظر خویش پیمبرؐ
قاتل سے یہ فرمانے لگے حیدرؑ صفدر
کیا میری خطا تھی جو ستایا مجھے تو نے
کس جرم پر یہ وار لگایا مجھے تو نے

بتلا مجھے کچھ میں نے اذیت تجھے دی تھی
یا تجھ سے علیؑ نے کبھی نیکی نہیں کی تھی
کچھ بات کبھی سخت تجھے میں نے کہی تھی
ثابت مری تقصیر کوئی تجھ پہ ہوئی تھی
بیکس کیا پیاروں کو رسولؐ دوسرا کے
مارا مجھے کیوں ان کے سجدے میں خدا کے

رونے لگا سر شرم سے نہیوڑا کے ستمگار
چاہا یہ حسنؑ نے کہ لگا دیں اُسے تلوار
کیا رحم ہے فرمانے لگے حیدرؑ کرار
مارو نہ اسے قید کرا دے مرے دلدار
یہ چاہتا ہے بند سے رسّی کے رہا ہوں
تم کھول دو ہاتھ اس کے کہ میں عقدہ کشاں ہوں

بازو ہیں بندھے اس کے ہے بے چین مرا دل
ہم وہ ہیں کہ حل کرتے ہیں ہر ایک کی مشکل
دشمن نہیں میں اس کا یہ گو ہے مرا قاتل
دیوے گا سزا اس کی اسے خالق عادل
کی اس نے برائی تو ضرر کیا ہے ہمارا
دشمن پہ کریں رحم یہ شیوا ہے ہمارا

اے لعل قسم ہے تمھیں غصے میں نہ آنا
جب تک کہ میں زندہ ہوں نہ ہاتھ اس پہ اٹھانا
جس وقت میں ہوں عالم فانی سے روانا
اک وار سے تم اس پہ زیادہ نہ لگانا
جو کھاؤں میں کھانا وہی پہنچائیو اُس کو
پیاسا ہو تو پانی سے نہ ترسائیو اس کو

دشمن پہ بھی مولا کا یہ تھا لطف و مدارا
پیاسا رہے قاتل نہ علیؑ کو تھا گوارا
وہ لوگ تھے کیسے کرو انصاف خدارا
پیاسا جنھوں نے حضرت شپّیر کو مارا
قاتل پہ یہ احسان تھا جس حق کے ولی کا
پانی سے ترستا رہا فرزند اُسی کا

لکھا ہے چڑھا چھاتی پہ جب شمر بد اختر
تھی پیاس سے حضرت کی زباں ہونٹوں کے باہر
کہتے تھے کہ دو روز کا پیاسا ہوں ستمگر
کر ذبح پہ تھوڑا سا مجھے پانی پلا کر
رحم آیا نہ دل میں یہ شقاوت تھی شقی کے
پیاسا ہی کیا ذبح نواسے کو نبیؐ کے

قاتل کے یداللہ نے کھلوائے بندھے ہاتھ
اور بازوئے کلثومؑ بندھے رسّی میں ہیہات
باندھے ہوئے تھے بازوئے زینبؑ کو بھی بدذات
فرماتے ہیں یہ سید سجاد خوش اوقات
ظالم ہمیں دربار میں جب لے کے چلے تھے
اک رسّی تھی اور باڑہ اسیروں کے گلے تھے

القصہ یہ فرزندوں سے جب کہہ چکے حیدر
رونے لگے بابا سے وہ شہزادے لپٹ کر
چاہا کہ اٹھیں اُٹھ نہ سکے فاتح خیبر
بیٹوں سے کہا باندھو عمامہ مرے سر پر
جاں زینبؑ و کلثوم کی ہوے گی پدر میں
مسجد سے اٹھا کر مجھے اب لے چلو گھر میں

روتے ہوئے سبطین نبیؐ آپ کو لائے
سر پیٹتے ناموس محمدؐ نکل آئے
زینبؑ نے کہا ہائے پدر خوں میں نہائے
نانا نہیں زینب یہ ستم کس کو دکھائے
برباد ہوئیں بیبیاں بھی بیٹے بھی گھر بھی
بن ماں کی تو تھی چھوڑ چھلے ہائے پدر بھی

بابا مرے زخمی ہوے ہے ہے مری قسمت
دو ٹکڑے ہے سر، خوں میں بھری چاند سی صورت
اماں کے بھی ماتم سے ہوئی تھی نہ فراغت
آنسو بھی نہ سوکھے تھے کہ ٹوٹی یہ مصیبت
دن روتے گذرتا تھا تو شب آہ و فغاں میں
ماتم کے لئے خلق ہوئی تھی میں جہاں میں

نانا مرے اور ہائے مجھے موت نہ آئی
اماں کے لئے ماتمی صف میں نے بچھائی
اب اور اک آفت یہ مقدر نے دکھائی
در پیش ہے پردیس میں بابا سے جدائی
کس سے کہوں جو مجھ پہ جفا ہو گئی لوگو
فریاد ہے تقدیر مری سو گئی لوگو

سُن سُن کے بیاں بیٹیوں کے روتے تھے حیدر
ایک ایک کو سمجھاتے تھے چھاتی سے لگا کر
سر دے دے پٹکتے تھے جو سبطین پیمبرؐ
اس صدمے سے ہو جاتے تھے غش فاتح خیبر
ہوش آتا تو کہتے نہیں مرنے کا الم ہے
ان روزوں سے محروم رہے ہم یہ ستم ہے

مرغوب تھا ماہ رمضاں کا ہمیں آنا
سو آہ ہمیں ہوتے ہیں جنت کو روانا
اس عید کا افسوس پڑہیں گے نہ دوگانا
خوں سے عوض غسل تھا قسمت میں نہانا
مسجد میں بغل گیر ہوئیں گے نمازی
شپر سے لپٹ کر ہمیں روئیں گے نمازی

دو دن رہا اس سید عالم کا یہ عالم
رخ زرد تھا لب خشک تھے غش آتے تھے پیہم
سر تا بہ قدم پھیل گیا تھا اثر سم
گھٹتی تھی جو طاقت تو ورم بڑہتا تھا ہردم
آئی جو شب بست و یکم مر گئے حیدر
غل پڑ گیا دنیا سے سفر کر گئے حیدر

ہاں اہل عزا روؤ کہ یہ وقت بُکا ہے
پیٹو کہ محمدؐ کا وصی قتل ہوا ہے
ہادی جو تمھارا ہے وہ دنیا سے اٹھا ہے
دن آج کا سوچو تو قیامت سے سوا ہے
اک شور ہے ماتم کا بپا گھر میں نبیؐ کے
بیٹے لئے جاتے ہیں جنازے کو علیؑ کے

خاموش انیسؔ اب کہ جگر ہو گیا پانی
دیکھی تری دریائے طبیعت کی روانی
بے مثل ہیں ہر چند یہ الفاظ و معانی
تعریف مگر خوب نہیں اپنی زبانی
مداحی حیدر جو کرے منھ ترا کیا ہے
امداد محمدؐ ہے یہ تائید خدا ہے
