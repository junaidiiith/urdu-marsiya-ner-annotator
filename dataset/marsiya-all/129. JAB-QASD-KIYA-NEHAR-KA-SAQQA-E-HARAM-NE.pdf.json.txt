www.emarsiya.com
جلد سوم

جب قصد کیا نہر کا سقائے حرم نے
مشکیزہ دھرا دوش پہ اس بحر کرم نے
رو کر یہ برادر سے کہا شاہ اُمم نے
بھائی تھیں بیٹوں کی طرح پالا ہو ہم نے
مرنے کو نہ جاؤ کہ نشانی ہو علیؑ کی
توڑو نہ ضعیفی میں کمر سبطِ نبی کی

تم قوتِ بازو ہو مرے جسم کی جاں ہو
لشکر کے علمدار ہو۔ حید رؑ کے نشاں ہو
بہتر ہے جو خنجر مری گردن پہ رواں ہو
مرنے کے تمہارے یہ نہیں دن کہ جواں ہو
اس غم میں کریں صبر یہ وہ غم نہیں بھائی
اوجھل ہوئے آنکھوں سےتو پھر ہم نہیں بھائی

عباسؑ ہمیں چھوڑ کے مرنے کو نہ جاؤ
میں درد رسیدہ ہوں مرا دل نہ دکھاؤ
مشکیزہ رکھو کاندھے سے آنسو نہ بہاؤ
لو آؤ مری چھاتی سے چھاتی تو لگاؤ
اندوہ پہ اندوہ ہیں غم ہوتے ہیں تم پر
دیکھو تو عجب عالم تنہائی ہے ہم پر

کیونکر تمہیں بھائی کا رُلانا ہے گوارا
اس وقت میں لازم ہے کہ دو ساتھ ہمارا
اب پاس ہو تم یا علی اکبرؑ مرا پیارا
وہ آنکھیں تو تم ہو مری پیری کا سہارا
تم دونوں کی فرقت بھی جو شبیر سہے گا
پھر لاش اُٹھانے کو مری کون رہے گا

یہ سن کے علمدار پر رقت ہوئی طاری
سرشاہ کے قدموں پہ جھکایا کئی باری
کی عرض یہ آقا سے بصد گریہ  وزاری
ان قدموں پہ حضرت کے فدا جان ہماری
کس کام کے گر آئے نہ کام آپ کے آگے
عزت ہو جو مر جائے غلام آپ کے آگے

تقدیر مجھے پہلے ہی دنیا سے اُٹھائے
آگے مرے آفت نہ کوئی آپ پہ آئے
اللہ سکینہؑ کی یتیمی نہ دکھائے
ندوی عرض سرور دیں خوں میں نہائے
فرزند تصدق مرا گھر بار تصدق
ان قدموں پہ سو مجھ سے علمدار تصدق

کام آتے ہیں غیروں کے جو ہوتے ہیں وفادار
حضرت میں مصیبت میں کئی دن سے گرفتار
اور میں تو غلام آپ کا ہوں یا شہِ ابرار
ٹکڑے ہوئی سب فوج نہ یاور ہیں نہ انصار
قاسم کے بچھڑنے کا بڑا دل پہ تعب ہے
اب بھی جو نہ صدقے ہو یہ خادم تو غضب ہے

باقی ہے غلام آپ کا یا اکبر ذی جاہ
خادم کا وہ شہزادہ ہو اور آپ شہنشاہ
وہ گیسوؤں والا جو ہوا عازمِ جنگاہ
کونین میں پھر میرا ٹھکانا نہیں واللہ
مر کر بھی ہم اس رنج سے آزاد نہ ہونگے
ماں دودھ نہ بخشے گی پدر شاد نہ ہوں گے

ماں نے کہا تھا وقت سفر آ کے مرے پاس
سمجھاتی ہوں جو اس کو بھلا دیجو نہ عباسؑ
شبیرؑ جب ہوئے ہجوم الم و یاس
جاں اپنی گنوا دیجو بلا حجت و وسواس
سر پہلے کٹانا کہ شرف پائے گا اس میں
میں دودھ نہ بخشوں گی جو فرق آے گا اس میں

زہراؓ کی کمائی پہ زوال آنے نہ پائے
شبیرؑ کا پسر تیغ و سناں کھانے نہ پائے
میدان میں ہمشکل نبیؐ جانے نہ پائے
شبیرؑ گلا تیغ سے کٹوانے نہ پائے
زہراؓ کے کلیجے کے وہ دلبند ہیں بیٹا
وہ احمدِ مختار کے فرزند ہیں بیٹا

بچوں کی یتیمی کا بھی کچھ دھیان نہ لانا
عورت یہ ہے سمجھانے پہ زوجہ کے نہ جانا
ہو جائے اگر ایک طرف سارا زمانا
تو ہاتھ نہ شبیرؑ کے دامن سے ہٹانا
شبیرؑ سے میں دور ہوں تو ساتھ ہے بیٹا
عزت تری مادر کی ترے ہاتھ ہے بیٹا

عباس نے یہ دردِ دل اپنا جو سنایا
شبیرؑ کو رونے کے سوا کچھ نہ بن آیا
فرمایا کہ تم سے ہمیں قسمت نے چھڑایا
افسوس کہ تم نے مرا لاثانہ اُٹھایا
اب تم کو نہ روکیں گے نہ گھبراؤ برادر
چھاتی سے پھر اک بار لپٹ جاؤ برادر

جھکنے لگا سردار کے قدموں پہ علمدار
لپٹا کے گلے رونے لگے سید ابرار
فرماتے تھے صدقے میں تیرے ہے مرے غمخوار
اب فاطمہؓ کا لال ہوا بے کس و بے یار
صدمہ نہ ہوا تھا یہ جدائی میں کسی کی
اس وقت کمر ٹوٹ گئی سبط نبیؐ کی

اے جان برادر تیری شوکت کے میں صدقے
ہے ہے مرے یاور تیری الفت کے میں صدقے
اے رستم لشکر تیری ہمت کے میں صدقے
اے ثانی جعفر تری صورت کے میں صدقے
آفت تری فرقت کی نہیں ملتی ہے بھائی
اس وقت کلیجے پہ چھری چلتی ہے بھائی

تو مرنے چلا ہائے اخی ہارے اخی ہائے
اب بے کس و بے یار ہوا سبطِ نبیؐ ہائے
امت نے محمدؐ کی مری قدر نہ کی ہائے
مرجاؤں گا غم میں تیرے عباس علیؑ ہائے
ہاتھوں سے کلیجہ کوئی ملتا ہے برادر
اَب دم مرا گھبرا کے نکلتا ہے برادر

تڑپا کیئے بسمل کی طرح سیدِ ابرار
آداب بجا لا کے چلا رن کو علمدار
غل پڑ گیا ہاں لشکر یو نہر سے ہشیار
آپہونچا وغا کو خلف حیدر کرّار
دیکھے کوئی اس صاحب شمشیر کی آمد
ہوتی ہے ترائی میں یو ہیں شیر کی آمد

کہتا تھا کوئی رعب علمدار تو دیکھو
روشن ہے زمیں جلوۂ رخسار تو دیکھو
بجلی ہے خجل شوخی رہوار تو دیکھو
شان علم سید ابرار تو دیکھو
پنجے سے تجلی ید بیضا کی عیاں ہے
دامان علم آیہ رحمت کا نشاں ہے

ہاتھ آئے ہیں ورثے میں بزرگوں کے یہ ہتھیار
قبضے میں ہے تیغ کمر حیدر کرّار
اکثر یہ سپر باندھتے تھے جعفر طیار
اور جسم میں ہے جوشنِ بو طالب سردار
خودِ سرِ پُر نور امام دو جہاں ہے
نیزہ جو حسن کا ہے تو حمزہ کی سناں ہے

پہنے ہے یداللہ کے دستانۂ پر نور
تن زور سے معمور ہے دل صبر سے معمور
آنکھ اس سے ملا لے یہ نہیں شیر کا مقدور
آفاق میں ہے ثانی جعفر یہی مشہور
شیر اسداللہ ہے شمشیر خدا ہے
سقائے حرم ہے یہ شرف سب سے سوا ہے

سر دینے کو آیا ہو عجب صاحب توقیر
بے کس ہوئے اب ٹوٹ گیا بازوئے شبیرؑ
بھائی سے چھڑائے نہ کسی بھائی کو تقدیر
اس غازی پہ بھی شاق ہے ہجبر شہِ دلگیر
کانوں میں جو آتی ہے صدا ہائے اخی کی
گر پڑتے ہیں اشک آنکھوں سے عباس علی کی

رونے کی ہے جا اور مقامِ غم وحسرت
بچوں کی یتیمی کا الم بھائی کی فرقت
مظلوم غریب الوطنی پیاس کی آفت
لے آئی ہو دریا پر سکینہ کی محبت
سنتے ہیں کہ بے آبی سے اب ہونٹوں پہ جاں ہے
اس سوکھی ہوئی مشک سے پیاس اس کی عیاں ہو

میدان میں مصروف ثنا تھے ستم آرا
گھوڑے کو بڑھا کر یہ علمدار پکارا
ہشیار کہ میں ہوں اسداللہ کا پیارا
دشمن پہ بھی سبقت نہیں دستور ہمارا
حبت جو ہوئی ختم تو اک دم نہیں رکتے
جب کھینچتے ہیں تیغ تو پھر ہم نہیں رکتے

منظور نہیں صلح تو پھر جنگ میں کیا دیر
یا مر گئے یا فوج کو لڑ بھڑ کے کیا زیر
نیروں کے چلیں وار چمکنے لگے شمشیر
مشتاق میں مر جانے کے ہے زیست سے دل میں
تب لطف ہے جب لاشے پہ لاشا نظر آئے
پیاسوں کی لڑائی کا تماشا نظر آئے

اے فوج یہ کیا قہر ہے کیا بے ادبی ہے
سادات پہ دو روز سے ہاں تشنہ لبی ہے
بے جرم و خطا سبط رسول عربی ہے
مہماں ہے مسافر ہے دل و جان نبی ہے
بھولو نہ وصیت کو رسول دوسرا کی
تم ہو کلمہ گو یہ امانت ہے خدا کی

بن پانی تڑپتے ہیں یہ کس شخص کے اطفال
سونچو یہ کوئی اور ہے یا فاطمہؓ کا لال
کیوں اپنے پیمبر کا چمن کرتے ہو پامال
معصوم تو بے جرم ہیں اے قوم بد افعال
دو تھوڑا سا پانی میرا دل غم سے تپاں ہے
یہ مشک ہے جس کی وہ بہت تشنہ دہاں ہے

بولا پسر سعد کہ یا حضرت عباسؑ
ہیں طالب دنیا ہمیں ایماں کا نہیں پاس
تم پیاسے ہو تو پانی پیو کچھ نہیں وسواس
پر سبط پیمبرؐ کی بجھانے کے نہیں پیاس
پیاسے شہ مظلوم کے اطفال مریں گے
اصغر بھی جو آئے تو نہ ہم رحم کریں گے

تھرانے لگا صورت خورشید علمدار
فرما با زباں بند کر او ظالم غدار
تو پانی نہ دے کیا تری طاقت ہے ستمگار
خود فاطمہؓ کا لال ہے اس پانی سے بیزار
وہ چاہیں تو فردوس کا ساغر ابھی آجائے
آقا کا اشارا ہو تو کوثر ابھی آجائے

فرما کے یہ غازی نے کیا گھوڑے کو کو ڑا
جوں تیر نظر ٹوٹ پڑا فوج پہ گھوڑا
ماری جسے تلوار نہ جیتا اُسے چھوڑا
پامال تھی جس صف کی طرف باگ کو موڑا
تھے کتنے لعیں خوف سے بے ہوش زمیں پر
مچھلی سے تڑپتے تھے زرہ پوش زمیں پر

رن میں علمِ فرج مخالف ہے نگوں سار
روکے ہوئے ڈھالوں کو گریزاں ہیں سیہ کار
پُرزے جو کمانیں تھیں تو ٹکڑے تھے کماندار
 ہر غول میں تھا شور یہ بجلی ہے کہ تلوار
اک دم میں جو پامال کیا فرج شقی کو
دریا نظر آنے لگا عباسِ علی کو

دل سے کہا اب جنگ سے کیا کام ہے عباس
پلے پہ کماندار ہیں دریا ہے بہت پاس
بچے شہ مظلوم کے جینے سے ہیں بے آس
وہ فکر کرو اب کہ سکینہ کی بجھے پیاس
گو حلق ترا پانی سے ناکام رہے گا
پر خلق میں سقائے حرم نام رہے گا

شبدیز کو غازی نے بڑھایا سوئے ساحل
یا شیر خدا کہہ کے ہوئے نہر میں داخل
تھی یاد زبس تشنگی سرور عادل
پانی پہ نہ صابر کی طبیعت ہوئی مائل
تھا اُنس جو رہوار امام دو جہاں سے
گھوڑے نے بھی پانی نہ پیا آپ رواں سے

منھ باندھ کے جب مشک کا کا ندھے پہ سنبھالا
فرمایا توکلت علے اللہ تعالےٰ
گھوڑے کو جو دریا سے بہادر نے نکالا
اُس ماہ کے گرد آگیا پھر فوج کا ہالا
غل تھا کہ شکست آج دیئے جاتے ہیں عباسؑ
ہاں غازیو ہاں مشک لئے جاتے ہیں عباسؑ

یہ سنتے ہی اک بار کیا فوج نے ریلا
سر دینے کو ہر اہل تم جان پہ کھیلا
وا حسرت و دردا وہ ہزاروں پہ اکیلا
کیا کیا نہ بہادر نے اُس انبوہ کو جھیلا
گر پڑتے تھے سب پھر کے جدھر آتے تھے عباس
جوں شیر سے ہر صف سے نکل جاتے تھے عباس

بے سر تھا وہ جس شامی نے تلوار لگائی
نیزے کو جو تولا تو کٹی صاف کلائی
خالی دیا وار اُس کا جو برچھی کوئی آئی
تیر آئے تو چھاتی کے تلے مشک چھپائی
کیا کرتے کہ دو روز سے خود تشنہ دہاں تھے
تنہائی تھی اور لاکھ عدو دشمنِ جاں تھے

اک صف سے نکلتے تھے قلم کر کے جو بھالے
تو دوسری صف آتی تھی تلواریں نکالے
پسپا کیا اُن کو جو بڑھے برچھیوں والے
پیدل جو ہٹے آئے سواروں کے رسالے
پڑتی تھی مہم جو اسے سر کرتے تھے عباسؑ
ہر وار پہ سینے کو سپر کرتے تھے عباسؑ

نزدیک جو تیغ آئی تو سرتن سے ہوئے دور
زیں گھوڑوں سے خالی تھے زمیں لاشوں سے معمور
گھوڑوں سے زمین پر جو گرے پڑتے تھے مفرور
چار اینہ ہو جاتے تھے شیشوں کی طرح چور
تھیں تیغ سے ڈھالیں بھی جو پرزے کہ ومہ کی
کڑیاں بھی بکھر جاتی تھیں کٹ کٹ کے زرہ کی

سر پر جو پڑی تیغ گئی تا سر قربوس
دو کب ہوا راکب کو نہ ہوتا تھا یہ محسوس
ملتے تھے الف ہو کے جو گھوڑے کفِ افسوس
زندے بھی تھے مردوں کی طرح زیست سے مایوس
غل تھا کہ مجھے جاتے ہیں دل اس کی چمک سے
توار نہیں بجلیاں گرتی ہیں فلک سے

حملوں سے پریشاں جو ہوا لشکر کفار
اک نخل کے سائے میں ذرا ٹھہرا علمدار
لکھا ہے کہ تھا ابن طفیل ایک ستمگار
مخفی تھا اسی نخل کے نیچے وہ جفاکار
یہ خوش تھے کہ جاتے ہیں خیام شہ دیں میں
اس کی نہ خبر تھی کہ اجل یاں ہے کہیں میں

ظالم نے بلندی سے بہادر پہ کیا وار 
جس شانے پہ تھی مشک اسی پر پڑی تلوار
تب دوسرے کاندھے پہ رکھا مشک کو اک بار
ہیہات ہوا ضرب سے وہ ہاتھ بھی بیکار
فرمایا کہ ثابت قدم راہ دفا ہیں
سو ہاتھ ہوں ایسے تو سکینہ پہ فدا ہیں

دونوں جو کٹے ہاتھ تو حالت ہوئی تغیر
دانتوں سے پکڑ مشک کے تسمہ کو وہ دلگیر
دل میں میں کہتے تھے کہ اب کیا کروں تدبیر
افسوس کہ اتنے میں لگا مشک پہ اک تیر
بہنے لگا مشکیزے سے پانی جو زمیں پر
اک کوہ الم ٹوٹ پڑا جانِ حزیں پر

کچھ ہاتھوں کے کٹ جانے کا غازی کو نہ تھا دھیان
پانی جو بہا مشک سے قالب سے چلی جان
چلا کے کہا ہائے سکینہ ترے قربان
پانی کے لیۓ خون میں سقا ہوا غلطان
رو کر کہا میری نہیں تقصیر سکینہ
ضایع ہوا پانی تری تقدیر سکینہ

یہ کہہ کے گرے گھوڑے سے عباس خوش اطوار
اک شور پڑا قتل ہوا شہ کا علمدار
گھبرا گئے سُن کر یہ صدا سید ابرار
اکبر سے کہا لو ہوئے ہم بے کس و ناچار
سوراخ کلیجہ حق بھتیجے کے المہ سے
فرماتے تھے بھائی بھی جدا ہو گئے ہم سے

ڈیوڑھی پہ حرم کرنے لگے گر یہ وزاری
عباسؑ کی زوجہ نے ردا سر سے اتاری
بینابی میں ڈیوڑھی سے سکینہ یہ پکاری
کیوں آئی نہ اب تک میرے عمو کی سواری
میں اپنے چچا کو نہ اگر پاوں گی بابا
سر پیٹتی دریا پہ چلی آؤں گی بابا

دریا پہ یہ غل ہے مجھے آتا ہے یہ وسواس
دم رکھتا ہے بھیجوں کسے اس وقت چچا پاس
خیمے میں چچی پر ہے ہجوم الم و یاس
کہدے کوئی اب آپ کی پیاری کو نہیں پیاس
یاور کوئی بابا کا مصیبت میں نہیں ہے
پھر آؤ کہ پانی میری قسمت میں نہیں ہے

بابا مجھے بتلاؤ میں ہوں آپ کے واری
بیتاب ہوں یہ اشک ہیں کیوں آنکھوں سے جاری
کیوں کہتے ہو اس وقت کمر ٹوٹی ہماری
کیا رن سے نہ اب آئے گی عمو کی سواری
پانی کے لیئے کیا سونے کوثر گئے عباس
ہے ہے مجھے کنبے میں خجل کر گئے عباس

بہلا کے اُسے رن میں چلے سید ذی جاہ
تھی دست مبارک میں علم تیغ یداللہ
جب شیر سے دریا کی ترائی میں گئے شاہ
عباسؑ کا لاشا نظر آیا اُنہیں ناگاہ
دیکھا تو یہ دیکھا کہ نہیں ہاتھ بدن میں
چھاتی پہ تو مشکیزہ ہے تسمہ ہے دہن میں

چلائے یہ لاشے سے لپٹ کر شہ عالم
ہیہات تیرے ہاتھ کٹے اے میرے ضیغم
جعفر کا یہ ماتم ہے علیؑ کا ہے یہ ماتم
عباس تمرے داغ سے جینے کے نہیں ہم
تنہائی میں بھائی کی کمر توڑ چھلے ہو
اُنتیس برس بعد ہمیں چھوڑ چلے ہو

جس وقت سُنی اُس نے صدائے شہِ ابرار
جاں آگئی اور کھول دیئے دیدۂ خونبار
کی عرض یہ منھ مل کے قدم پر بہ دل زار
صدقے ترے آقا مرے مالک مرے سردار
حسرت ہے یہی جب سفر خلد کروں میں
آنکھیں قدم پاک پر مل مل کے مروں میں

صد شکر تمنا تھی جو دل میں وہ بر آئی
ہے دل پہ سکینہؓ کا مکر داغ جدائی
افسوس ہے اک پانی کی بوند اس نے نہ پائی
ناحشر سکینہؓ سے خجالت رہی بھائی
یہ مشک وعلم خیمے میں پہونچائیو آقا
پرلاش برادر کی نہ لے جائیو آقا

کہکر یہ سخن چاہا کہ اٹھے وہ دلاور
منھ چوم کے بھائی کا لگے کہنے یہ سرور
کیا حال ہے کیوں کروٹیں لیتے ہو برادر
عباسؑ نے کی عرض کہ یا سبطِ پیمبر
فردوس سے لینے کو مرے آئے ہیں بابا
ملنے کے لیۓ ہاتھوں کو پھیلائے ہیں بابا

آئے ہیں محمدؐ مجھے یا شاہ اُٹھاؤ
زہرا یہ کھڑی ہیں مجھے قدمواں پہ گراؤ
فرماتے ہیں اس کو مری چھاتی سے لگاؤ
شبیؑر کے عاشق کی مجھے شکل دکھاؤ
لپٹا کے کلیجے سے اسے روئے گی زہرا
شبیرؑ کے فدوی پہ فدا ہوئے گی زہرا

کہہ کر یہ سخن مر گئے عباس خوش اطوار
چلاتے رہے شاہ علمدار علمدار
جس درد سے عباسؑ کو روئے شہ ابرار
لکھنے کی نہیں تاب انیسؔ جگر افگار
دن رات دعا ہے یہی درگاہِ خدا میں
ایک قبر کی جا پاؤں جوارِ شہدا میں

رباعی
شہ کہتے تھے اللہ کا پیارا ہوں میں
عرش اعظم کا گو شوارا ہوں میں
سارے عالم میں روشنی ہے جس کی
اے لشکرِ شام وہ ستارا ہوں میں

ايضاً
اے بادشہِ کون ومکاں اورِکنی
اے عقدہ کشائے دو جہاں اورِکنی
اب تنگ ہے دشمنوں کے ہاتھوں سے انیسؔ
یا حضرت صاحب الزماں اورِکینی
