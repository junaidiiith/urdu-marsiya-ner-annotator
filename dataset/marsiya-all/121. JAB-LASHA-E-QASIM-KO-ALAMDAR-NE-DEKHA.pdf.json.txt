جلد اول
www.emarsiya.com


جب لا شۂ قاسم کو علمدار نے دیکھا
قبضے کی طرف غیظ سے جرار نے دیکھا
منھ بھائی کا رو کر شہ ابرار نے دیکھا
کی عرض بڑا داغ نمک خوار نے دیکھا
تیغوں سے عجب سرورواں کٹ گیا آقا
واللہ کہ دل زیست سے اب ہٹ گیا آقا

بے چین کیا دل کو غم راحت جاں نے
کیا پیاس کی تکلیف سہی غنچہ دہاں نے
دنیا سے کیا کوچ عجب سرورواں نے
لوٹا یہ چمن فصلِ بہاری میں خزاں نے
ہم خلق سے پہلے نہ سفر کر گئے افسوس
جینے کے جو قابل تھے وہ یوں مر گئے افسوس

پامال ہوا گھوڑوں سے تن وائے مصیبت
لوٹا گیا شادی کا چمن وائے مصیبت
بیوہ ہوئی اک شب کی دولھن وائے مصیبت
بے شمع ہوئی قبر حسنؑ وائے مصیبت
تازہ تمہیں پھر بھائی کا غم ہو گیا آقا
دو گھر ہوئے برباد ستم ہو گیا آقا

کیا کیا یورش فوج ستم دیکھ رہے ہیں
کن تازہ نہالوں کو فلم دیکھ رہے ہیں
دل کو تہہ شمشیر دو دم دیکھ رہے ہیں
یہ ظلم ہے اور آنکھوں سے ہم دیکھ رہے ہیں
دنیا غم نوشاہ میں اندھیر ہوئی ہے
کیا جانے مرے مرنے میں کیوں دیر ہوئی ہے

یاد آتی ہے بھائی کی وصیت مجھے ہر بار
قدموں سے دمِ مرگ جو لپٹا تھا یہ غم خوار
فرمایا تھا خادم سے برادر نے بہ تکرار
عباسؑ دلاور مرے قاسم سے خبردار
جو اس پہ بلا آئے وہ رد کیجیو بھائی
ہر دکھ میں بھتیجے کی مدد کیجیو بھائی

تلوار چلی دل پہ بھتیجے کے الم سے
ٹپکا کیا چہرہ پہ لہو دیدۂ نم سے
کچھ بس نہ چلا حکم شہنشاہ الم سے
دیکھا کیئے کیا خوب حفاظت ہوئی ہم سے
قاسمٔ کے عوض تیغ و سناں کھا نہ سکے ہم
پامال بھتیجا ہوا اور جا نہ سکے ہم

و اللہ کہ قاسم کی بھی تقدیر تھی کیا خوب
سامان وہی ہو گیا جو تھا انہیں مطلوب
سرسبز ہوا سید مسموم کا محبوب
اک ہم ہیں کہ بہنوں سے خجل بھائی سے محجوب
منھ زینبؑ تا شاد کو دکھلا نہیں سکتے
بھاوج کے بھی پُرسے کے لیے جا نہیں سکتے

سمجھے شہ والا یہ کنا یہ یہ اشارا
رو کر کہا کیا خواہش تقدیر سے چارا
ہم نے بھی تو صدمے سہے اور وہ نہیں مارا
گودی کے پلے مر گئے گھر لٹ گیا سارا
یوں خلق میں تاراج نہ ہو باغ کسی کا
اب ہم کو دکھائے نہ خدا داغ کسی کا

سچ ہے کہ بڑا صبر کیا تم نے مری جاں
بھائی میں ترے ضبط کے اور صبر کے قرباں
سرتن سے جو اُترے تو ہوا مشکل مری آساں
اب آخری وقت اور یہ ہم پر کرو احساں
بھائی کی خوشی خلق میں سب کرتے ہیں بھائی
ہم تم سے رضا رن کی طلب کرتے ہیں بھائی

بیتاب ہے دل پیار کریں ہم تمہیں آؤ
سوکھے ہوئے ہونٹوں کو نہ غصے سے چباؤ
خوش ہو کے رضا دو ہیں آفسو نہ بہاؤ
فرزند کے سدمے سے برادر کو بچاؤ
داغ غم فرزند جواں سہ نہ سکیں گے
اکبرؑ بھی کچھ اس امر میں پھر کہہ نہ سکیں گے

تھراّ گئے عباسؑ علیؑ سُن کے یہ تقریر
کی عرض کلیجے پہ مرے چل گئی شمشیر
آقا کے تصدق سے ملی ہے مجھے توقیر
کیا آپ یہ فرماتے ہیں یا حضرت شبیرؑ
بخشش تو کریموں ہی کا دستور ہے آقا
میں آپ کو کچھ دون مرا مقدور ہے آقا

سر دینے کو موجود ہوں اے کل کے مددگار
جان دینے میں صرفہ ہے نہ حجت ہے نہ تکرار
حضرت نے کہا واہ مرے مونس و غم خوار
تم دیتے ہو کچھ ہم ہیں کسی شے کے طلبگار
آنکھیں نہ چراؤ کہ جگر بند علیؑ ہو
دو رن کی اجازت تو یہ جائیں کہ سخی ہو

عباسؑ نے کی عرض کہ شرمندہ نہ کیجئے
امداد کا ہے وقت خبر بھائی کی لیجیے
مارے گئے خویش و رفقا بھائی بھتیجے
میں پاؤں پہ گرتا ہوں اجازت مجھے دیجئے
مشہور ہے جرار غلام آپ کا سب میں
عزت نہیں رہنے کی شجاعان عرب میں

گر آج نہ صدقے ہوا یہ عبد وفادار
فرمائیں گے کیا حق میں میرے احمد مختار
پھر پیارے دیکھیں گے مجھے حیدرؐ کرار
مخدومۂ کونیں خوشی ہوں گی کہ بے زار
ان قدموں کو چھوڑا ہے کبھی یاد تو کیجئے
بعد آپ کے ہم کیا کریں ارشاد تو کیجئے

شر نے کہا چل جائے گا جب حلق پہ خنجر
مقتل سے اٹھا نا مرے لاشے کو برادر
کفنائیو زہراؑ کی ردا میں تن بے سر
رکھیو تمہیں ہا تھوں سے ہیں قبر کے اندر
سمجھائیو ناموس شہنشاہ زمن کو
پُرسا مرا دنیا مری نا شاد بہن کو

عباس نے کی عرض بجا ہوتا ہے ارشاد
قابل اسی خدمت کے ہے یہ بندۂ ناشاد
حضرت کی تو گردن پہ چلے خنجر فولاد
ہم بیٹھ کے خیمے میں سنیں انڈوں کی فریاد
غارت کی خوشی لشکر بے پیر میں دکھیں
عابدؑ کا گلا طوق گلو گیر میں دیکھیں

یہ کہتے ہی عباسؑ پہ رقت ہوئی طاری
اشک آنکھوں سے برسے صفتِ ابر بہاری
گھبرا کے کہا شاہ نے کیوں کرتے ہوزاری
اچھا وہی ہوئے گا جو مرضی ہو تمہاری
آزردہ نہ ہو منہ سے بس اب کچھ کہیں گے
تم جس میں خوشی خیر ہمیں داغ سہیں گے

یہ کہہ کے سوئے خیمہ چلے روتے ہوئے شاہ
عباسؑ بھی تھے قبلہ کونین کے ہمراہ
فضہ نے کہا زینب و لگیر سے نگاہ
میدان سے آتے ہیں ادھر سید ذی جاہ
ہے ریش بھی ترا شکوں سے رخسار بھی نم ہے
رومال ہے آنکھوں پہ کمر ضعف سے خم ہے

زینب نے کہا خیر کرے خالق اکبر
ہے اور کوئی ساتھ کہ تنہا ہیں برادر
فضہ نے کہا پیچھے ہیں عباس دلاور
فرمایا میں سمجھی سبب گر یۂ سرور
روتا نہیں بے وجہ جگر بند نبیؐ کا
سامان یہ ہے رخصت عباس علی کا

یہ سن کے اڑا رنگ رُخ آل پیمبرؐ
بانوؑ علی اکبرؑ کے لیے ہو گئی مضطر
یوں کہنے لگی زوجۂ عباس دلاور
کیوں خیر تو ہے کیا ہوا اے شاہ کی خواہر
بولیں کہ یوں ہیں حال مرا غیر ہے بی بی
کھل جائے گا جو ہوئے گا ہاں خیر ہے بی بی

یہ کہہ کے چلی جانب در شاہ کی ہمشیر
داخل ہوئے ڈیوڑھی میں ادھر حضرت شبیرؑ
دیکھی جو نہ تھی دیر سے وہ چاند سی تصویر
کس شوق سے آئی وہ قریب شرِ دل گیر
اک ہاتھ سے لیں سبط پیمبرؐ کی بلایں
اک ہاتھ سے عباسؑ دلاور کی بلائیں

خوش ہو کے دعا کرتی تھی وہ شاہ کی شیدا
جوڑی یہ سلامت رہے اے خالق یکتا
فرمانے لگے روکے شہِ یثربؔ و بطحاؔ
بس آج تلک ساتھ تھا اب ہوتے ہیں تنہا
یہ روتے ہیں جوں جوں انہیں سمجھاتے ہیں بھینا
بھائی تو ہمیں چھوڑے چلے جاتے ہیں بھینا

بچوں کا نہ صدمہ ہے نہ رونے کا مرے غم
مل جائے رضا رن کی تقاضہ یہ ہے ہر دم
سمجھاؤ تمھیں کچھ انھیں اے ثانی مریم
مر جائے گا عباسؑ تو جینے کے نہیں ہم
یہ غیظ میں رکتے نہیں روکے سے کسی کے
کہتے ہیں چلا جاؤں گا روضے پہ علی کے

یہ سنتے ہی گھبرا گئی وہ شاہ کی شیدا
بولی کہ نہ بھائی یہ کبھی اُن سے نہ ہو گا
ہے در پے آزار و جفا لشکر اعدا
اس وقت میں عباسؑ تمہیں چھوڑیں گے تنہا
حجت انھیں کچھ جانے نہ جانے میں نہیں ہے
ایسا تو وفادار زمانے میں نہیں ہے

دے سب کو خدا خلق میں اس طرح کا بھائی
جرار وفادار مددگار فدائی
غصہ ہے انہیں یہ کہ اجازت نہیں پائی
کیا سہل ہے آغوش کے پالے کی جدائی
تھوڑے میں الم اور یہ غم کھانے نہ دونگی
رخصت بھی جو دیں آپ تو میں جانے نہ دونگی

ساتھ ان کے اگر آج نہیں مادر غم خوار
پالا ہے انہیں گود میں کیا میں نہیں مختار
ہر وقت یہ ہیں آپ کی راحت کے طلب گار
میں ان سے نہ بگڑوں جو کریں جانے میں تکرار
جو ہوتا ہے ارشاد بجا لاتے ہیں عباسؑ
کیوں آپ ہیں بیتاب کہاں جاتے ہیں عباسؑ

حضرت نے اشارہ کیا تم بھائی کو سمجھاؤ
زینبؑ نے کہا آؤیں قربان گئی آؤ
لے جا کے الگ بولیں کہ بھائی کو نہ رلواؤ
تم کو سر زینبؑ کی قسم ہے جو کہیں جاؤ
تم پاس نہ ہو گے تو کدھر جائیں گے شبیرؑ
ہتھیار تو کھولو نہیں مر جائیں کے شبیرؑ

عباسؑ نے رو کر کہا اے ثانی زہراؑ
مرجانے میں عزت ہے نہ جاؤں تو کروں کیا
سر دینے کو میدان میں چلے تھے شۂ والا
رکتے نہ جو میں پاؤں پہ آقا کے نہ گرتا
مرجانے سے میرے کوئی برباد نہ ہوگا
شبیرؑ نہ ہوں گے تو گھر آباد نہ ہوگا

خادم نے اگر آپ کے ارشاد کو مانا
فرمائیے پھر کیا کہے گا مجھ کو زمانا
نے دین میں توقیر نہ دنیا میں ٹھکانا
جانا مرا بہتر ہے کہ شبیرؑ کا جاتا
جراروں کے سر جسم پر محسن کے لیے ہیں
اچھا جنہیں پالا ہے وہ کس دن کے لیے ہیں

آگے مرے گر قتل ہوئے حضرت شبیرؑ
صورت مری پھر آپ کبھی دیکھیں گی ہمشیر
حضرت کا تو کیا ذکر ہے اے خواہر دلگیر
مر جاؤں میں اکبرؑ پہ جو تو نے کوئی شمشیر
اس گھر کی غلامی مجھے منظور نظر ہے
وہ بھی مرا آقا ہے کہ آقا کا پسر ہے

روکو نہ مجھے سید ابرار کا صدقہ
سر دینے دو کونین کے سردار کا صدقہ
کچھ سعی کرو حیدرؑ کرار کا صدقہ
دلوا دو رضا احمدؐ مختار کا صدقہ
میداں میں بڑی بے ادبی کرتے ہیں اعدا
اکبرے مبارز طلبی کرتے ہیں اعدا

کچھ سوچ کے زینبؑ نے کہا ہائے مقدر
دلوا دوں میں بھائی سے رضا بھائی کو کیوں کر
یاں ان کا یہ اصرار ہے واں روتے ہیں سرور
جینے کے نہیں حیر سے راضی بھی ہوئے گر
سمجھانے کو بھیجا ہے مجھے شاہ زمن نے
فرمائیں گے کھویا مرے بھائی کو بہن نے

یہ کہہ کے گئی شہ کے قریں زینبؑ بے پر
عباسؑ بھی ہمراہ تھے نہوڑائے ہوے سر
حضرت نے اشارہ کیا کیوں کیا ہوا خواہر
کی عرض نہیں مانتے عباسؑ دلاور
منظور ہے صدقے ہوں شہنشاہ امم پر
سمجھاتی ہوں جب میں تو یہ گرتے ہیں قدم پر

روتے ہیں کہ ہم چشموں میں اب ہوتا ہوں محجوب
معلوم ہوا یہ نہ رکیں گے کسی اسلوب
خیر اب وہی کیجے کہ جو کچھ اُن کو ہے مطلوب
حضرت نے کہا روکے بہت خوب بہت خوب
تنہائی کا کچھ غم نہیں راضی بہ رضا ہیں
بندے کے تو سب امر محول بہ خدا ہیں

فرما کے یہ ارشاد کیا آؤ برادر
شبیرؑ کی چھاتی سے لپٹ جاؤ برادر
زخم تبر و تیر و سناں کھاؤ برادر
لو داغ جوانی ہیں دکھلاؤ برادر
مشتاق ہو جس کے تمہیں وہ باغ مبارک
شبیرؑ کے سینے کے لیۓ داغ مبارک

عباسؑ گرے پاؤں پہ گردن کو جھکا کر
رونے لگے شہ بھائی کو چھاتی سے لگا کر
بانوؑ نے کیا غش سے سکینہؑ کو جگا کر
صدقے گئی دیکھ آؤ چچا جان کو جا کر
اس طرح جو شاہ شہدا روتے ہیں بی بی
سرور سے علمدار جدا ہوتے ہیں بی بی

یہ سنتے ہی گھبرا کے چلی جلد وہ بے آس
اودے ہوئے جاتے تھے لب لعل یہ تھی پیاس
زینبؑ نے کہا آتی ہے تو عاشق عباسؑ
عباسؑ نے گودی میں لیا آکے بصد یاس
بہتے تھے جو آنسو خلف شیر خدا کے
سوکھے ہوے لب ملنے لگی منہ سے چچا کے

عباسؑ نے رو کر کہا کیا چاہیئے جانی
شرما کے سکینہؑ نے یہ کی عرض کہ پانی
عباس نے فرمایا بصد اشک فشانی
الله بجھائے گا تری تشنہ دہانی
لو گود سے اترو تو ہم اب جائیں سکینہؑ
لے آؤ کوئی مشک تو بھر لائیں سکینہؑ

یہ سنتے ہی اس پیاسی میں اک جان سی آئی
فضہ گئی اور دوڑ کے مشکیزے کو لائی
یوں کہنے لگی روکے وہ شبیرؑ کی جائی
میں رن میں چلی آؤں گی گر دیر لگائی
جلد آؤں گا دریا سے یہ فرما کے سدھارو
جاتے ہو تو آنے کی قسم کھا کے سدھارو

عباسؑ نے کی عرض کہ دریا نہیں کچھ دور
مشکیزہ بھرا اور ہوئے خرم و مسرور
اور آگے مری جان جو اللہ کو 
مانع ہوئی آنے میں اگر موت تو مجبور
تقدیر سے کیا زور ہے سقائے حرم کا
وعدہ کریں کیوں کر کہ بھروسا نہیں دم کا

بابا سے یہ کہنے لگی وہ حور شمائل
کیوں مشک انہیں دوں کہ نہ دوں اے شہِ عادل
ہر چند کہ بے آب مری زیست ہے مشکل
صدقے گئی سینے میں دھڑکتا ہے مرا دل
حضرت نے سنیں حضرت عباسؑ کی باتیں
ماتم کی خبر دیتی ہیں یہ پاس کی باتیں

بیٹی کی طرف دیکھ کے بولے شہ ذی جاہ
تم پیاسی ہو کس طرح تمہیں منع کروں آہ
پانی کی تو ہوتی ہے بہشتی کو بڑی چاہ
دو مشک انہیں خیر جو کچھ مرضیِ اللہ
کام ان کا تو ہے کوشش و تدبیر سکینہؑ
آگے تری قسمت تری تقدیر سکینہؑ

یہ سن کے سکینہ نے جو دی مشک بصد غم
آہستہ کہا شہ نے بہن سے کہ موے ہم
سنبھلا جو نہ دل بیٹھ گئے قبلۂ عالم 
عباسؑ چلے گھر سے بپا ہو گیا ماتم
یوں خیمے کے پردے سے وہ صفدر نکل آیا
گویا کہ قمر برج سے باہر نکل آیا

مجرے کو بہادر کے جلال و خشم آئے
قدسی بھی زیارت کو قدم با قدم آئے
ہاتھوں پہ فدا ہونے کو فیض و کرم آئے
غیظ و غضب و قہر و تہور ہم آئے
چوما ظفر و فتح نے دامانِ علم کو
اقبال نے ہا تھوں کو، شجاعت نے قدم کو

جرات کو یہ تھا فخر کہ ہمراہ ہوں میں بھی
ہمت کا سخن تھا کہ ہوا خواہ ہوں میں بھی
صولت یہ پکاری کہ فلک جاہ ہوں میں بھی
شوکت نے کہا خادم درگاہ ہوں میں بھی
کہتا تھا حشم وجد ہو یہ حال ہے میرا
عزت نے کہا اوج پہ اقبال ہے میرا

استادہ ہو اور پہ جو وہ رکن معظم
دونی در دولت کی بزرگی ہوئی اس دم
تھا متصل برج شرف نیر اعظم
عالم میں نظر آنے لگا نور کا عالم
گردوں پہ مہ و مہر بھی چکر میں پڑے تھے
گویا کہ علیؑ عرش کے پہلو میں کھڑے تھے

اسوازی غم خوار امام نہ زمن آ ئی
یا باد صبا ناز سے سوئے چمن آئی
جب گرد اٹھی ہوئے گل یا سمن آئی
گھوڑا تھا کہ پہنے ہوئے زیور دلھن آئی
آمد در دولت پہ ہوئی کبک دری کی
مرغان چمن بھول گئے چال پری کی

گھوڑے پہ چڑھے حضرت عباسؑ فلک جاه
روح اسداللہ چلی شیر کے ہمراہ
جاسوس نے دی جا کے خبر فوج کو ناگاہ
آتا ہے بڑا شیر دلاور سوئے جنگاہ
اس سج کا جواں غرب سے تا شرق نہیں ہے
حیدرؑ میں اور اس میں سرِ مو فرق نہیں ہے

داؤدی زرہ ہے اسی انداز سے بر میں
ہتھیار اسی شان سے باندھے ہیں کمر میں
غصہ وہی چتوں وہی ہے رعب نظر میں
برپا تھی قیامت شہ ذی جاہ کے گھر میں
جس دم یہ چڑھا گھوڑے پہ غش کر گئے شبیرؑ
ہم کو تو یقین ہو گیا تھا مر گئے شبیرؑ

جاسوس یہ کہتا تھا کہ صفدر نظر آیا
اجرار، وه فادار، دلاور نظر آیا
پھرا ہوا مقتل میں غضنفر نظر آیا
سب فوج کو نور رخ حیدرؑ نظر آیا
گردوں پہ ہوا غل کہ یہ قدرت ہے خدائی کی
دی خاک کے ذروں نے صدا صل علا کی

غازی کی وہ شوکت وہ شکوہ علم نور
کہتی تھی یہ گیتی که انا الطُّور انا الطُّور
پرچم تھا کہ بکھرے ہوئے تھے ہوئے سرِ حور
ہم پنجہ ہو پنجہ سے، یہ کیا مہر کا مقدور
دکھلاتا تھا سر سبزی افلاک پھریرا
تھا دامن مریمؑ کی طرح پاک پھریرا

زرریز تھا پنجہ تو یہ کہتے تھے خرد مند
یہ ہاتھ سخی کا ہے نہ ہووے گا کبھی بند
تھی اس کی ضیا آئینہ مہر سے وہ چند
کرتا تھا ستاروں کو فلک فخر سے اسبند
سب فوج ملائک کی نظر اس سے لڑی تھی
اوڑھے ہوے اک سبز روا حور کھڑی تھی

اللہ رے اوج علم شیر شاہی
تھا زیر نگیں ماہ سے تا مسکن ماہی
پنجہ جو ہلا پھیل گیا نور الٓہی
دامن جو کھلا رنگ زمیں ہو گیا کا ہی
سبزی حسن سرخی رنگ شہِ وین تھی
سونے کا فلک تھا تو زمرد کی زمیں تھی

غل تھا کہ جہاں میں علم ایسا نہیں دیکھا
زرریز ہے پنجہ کرم ایسا نہیں دیکھا
اقبال و جلال و حشم ایسا نہیں دیکھا
سرداروں میں ثابت قدم ایسا نہیں دیکھا
طوبیٰ ہو تو ایسا مہ کامل ہو تو ایسا
ایسے علم نور کا حامل ہو تو ایسا

ناگاہ بڑھے حضرت عباسںؑ فلک جاہ
زروں میں چلا مہر ستاروں میں چلا ماہ
اشعار رجز تھے کہ چلی سیف یدالله
ہٹنے گئے ڈر ڈر کے صف جنگ سے روباہ
دم بند تھے دہشت سے فصیحان جہاں کے
کہتی تھی فصاحت کہ نثار ایسی زبان کے

نعرہ تھا کہ میں شیر نیستان علیؑ ہوں
جرار ہوں صفدر ہوں شجاع ازلی ہوں
پروانۂ شمعِ حرم لم یزلی ہوں
میں جوشنِ بازوے ولی ابنِ ولی ہوں
گھر ہے وہ، ملک برج شرف کہتے ہیں جس کو
بیشہ ہے وہ اپنا کہ نجف کہتے ہیں جس کو

پڑھ کر یہ رجز میان سے لی تیغ جری نے
جلوہ کیا پردے سے نکلتے ہی پری نے
رہوار پہ اسپند کیا کبک دری نے
بوسہ دیا قدموں پہ نسیم سحری نے
اڑ کر گیا اور بھر کے طرارہ نکل آیا
تلواروں کے جنگل سے چکارہ نکل آیا

گھوڑے کو ادھر سے جو پلٹ کر ادھر آئے
یوں آئے کہ روبا ہوں پہ جوں شیر نر آئے
گویا کہ علیؑ لشکر ہیجا میں در آئے
سرخاک پہ گرتے ہوئے پیہم نظر آئے
تلوار کی بجلی جوگری کوند کے رن میں
آخر صف اول ہوئی اک چشم زدن میں

اس صف سے جھپٹ کر صف ثانی پر جب آئے
معلوم ہوا شیر کے پنجہ میں سب آئے
غل پڑ گیا بھا گو کہ امیر عرب آئے
کیا ہو سکے جب فرق یہ برقِ غضب آئے
جھونکا جو چلا صر صر شمشیر کا سن سے
ڈھالیں تو اٹھی رہ گئیں ، سر اڑ گئے تن سے

میداں سے کیا ڈر کے سلامت نے کنارا
راحت نے کہا غیر فرار اب نہیں چارا
خود امن نے گھبرا کے اماں مانگو پکارا
لشکر سے چلو اب نہیں یاں کام ہمارا
پھر وقت نکل جائے گا اصلا نہ ملے گا
لاشوں کے ہوے ڈھیر تو رستہ نہ ملے گا

شمشیر علم دار کی تیزی کا بیان ہے
بیتیں ہیں دوپارہ کہ قلم سیف زباں ہے
ڈھالوں کو سمجھتی تھی وہ بجلی کہ دھواں ہے
چار آئینہ کیا، یہ مہ نو ہے وہ کتاں ہے
کیا قبضے سے اس برق جہاں سیر کے نکلے
فولاد کا دریا ہو تو وہ پیر کے نکلے

بجلی کی طرح ڈوب کے جوشن سے نکل جائے
چار آئینہ کیا قلعۂ آہن سے نکل جائے
اسوار کا کیا ذکر ہے تو سن سے نکل جائے
سنسان ہو وہ راہ جدھر سن سے نکل جائے
جب تک نہ کساؤ کبھی جھکتے نہیں دیکھا
ہاں سیل ڑکی پر اُسے رکتے نہیں دیکھا

خاک اُڑ گئی اس صف کی جدھر سن سے چلی وہ
خود و سرورُد کاٹ کے جوشن سے چلی وہ
اسوار کا گرنا تھا کہ تو سن سے چلی وہ
دو کر کے زرہ سینۂ دشمن سے چلی وہ
تھی ریت میں جب تو سن چالاک سے نکلی
کھینچا تو چمکتی ہوئی پھر خاک سے نکلی

آفت تھی قیامت تھی چھلاوہ بھی بلا تھی
بجلی تھی کٹاری تھی قرولی تھی قضا تھی
رو کے کوئی کیا باڑھ نہ تھی سیل فنا تھی
پشہ تھا وہ ظالم کہ لہو جس کی غذا تھی
بجلی کو بھی تڑپا دیا تھا جلوہ گری نے
تاب اس کی نہ تھی مانگ نکا لی تھی پری نے

کٹ جاتے تھے منہ دیکھ کے سب تیغ زن اُس کا
قامت میں کبھی چال میں وہ با نکپن اُس کا
تاریک زمیں اور وہ تاباں بدن اُس کا
چلتی تھی سروں پر یہ نیا تھا چلن اُس کا
ہے صاحب جوہر کا محل چرخ بریں پر
رکھا ہے ہمہ نو نے کبھی پاؤں زمیں پر

غل تھا یہ کسی تیغ میں چم خم نہیں دیکھا
بجلی کی تڑپ کا بھی یہ عالم نہیں دیکھا
لشکر کا لہو پی گئی دم نہیں دیکھا
ایسا کسی ناگن میں کبھی کؤسم نہیں دیکھا
پھر کیا ہے جو اللہ کا یہ قہر نہیں ہے
اس تیغ کے کاٹے میں کہیں لہر نہیں ہے

دشمن کو ہو الگ گئی اس کی جو قضارا
سمجھاوہ کہ شہر ملک الموت نے مارا
گھاٹ اس کا نہ تھا بحر فنا کا تھا کنارا
بے تن سے سرا ترے ہوے مشکل تھا اُتارا
دریا بھی تلاطم میں رہاکاٹ سے اُس کے
ابھری نہ کوئی کشتی تن گھاٹ سے اس کے

وہ برق ہے جو خرمنِ ہستی کو جلا دے
وہ آگ ہے جو شام کی بستی کو جلا دے
وہ شعلہ ہے جو تیغ دو دستی کو جلا دے
چمکے جو بلندی پہ تو پستی کو جلا دے
ہے دور سے برچھی تو برابر سے چھری ہے
سچ کہتے ہیں تلوار کی بھی آنچ بری ہے

اک آفتِ نو لشکر سفاک پہ آئی
جس صف پر گری تیخ وہ صف خاک پہ آئی
گہہ فرق پہ چمکی کبھی فتراک پہ آئی
دو ہو گیا جس ظالمِ ناپاک پہ آئی
ہر صف کا یہ احوال تھا اس تیغ دو دم سے
جس طرح کوئی کاٹ دے سطروں کو قلم سے

سالم صنف ہیجا میں کسی صف کو نہ چھوڑا
سر کیا ہے کہ ہے دو کیے پیکر کو نہ چھوڑا
جوشن کو کمر بند کو بکتر کو نہ چھوڑا
چار آئینہ کو ڈھال کو مغفر کو نہ چھوڑا
لوہے کے چبانے کی صدا بھا گئی اس کو
جس چیز پہ منہ ڈال دیا کھا گئی اس کو

لڑتا ہوا پہونچا لب دریا جو وہ جرار
تھا دستِ مبارک میں علم، ہاتھ میں تلوار
کہنی سے ٹپکتا تھا لہو خاک پہ ہر بار
چھیڑا جو ذرا اُڑ کے گیا نہر میں رہوار
دل کھل گیا آئی جو ہوا سرد تری کی
تر ہو گئی چھینٹوں سے زرہ جسیم جری کی

گو پیاس سے تڑپا دل عباسؑ خوش اطوار
بھولے نہ مگر تشنگی سید ابرار
اس وقت میں رہوار بھی ہوتے تھے وفادار
پانی سے اٹھائے رہا منہ اپنا وہ رہوار
سمجھا کے خجل ہوں گا بہت پیاس بجھا کے
ہمت اسے کہتے ہیں یہ معنی ہیں وفا کے

ڈھیلی کی لگام اس کی کئی بار یہ کہہ کر
توپی لے کہ پھر پانی نہ ہوئے گا میسر
کی عرض کہ اے سخت دل ساقی کوثر
دو روز سے ہے تشنہ جگر آل پیمبرؐ
پانی پئے کس طرح علمدار کا گھوڑا
پیاسا ہے ابھی سید ابرار کا گھوڑا

یہ سُن کے علمدار کی آنکھیں ہوئیں پُر نم
پر آب کیا مشک سکینہؑ کو بصد غم
منہ باندھ کے تسمے سے رکھا دوش پہ جس دم
کی عرض مدد کیجیو اے حافظ عالم
تو مشک کا حافظ ہے نگہباں ہے علم کا
یارب میں بہشتی ہوں پیمبرؐ کے حرم کا

کیا قہر کا دریا تھا جسے جھیل کے آیا
لاکھوں سے لڑا اور کوئی زخم نہ کھایا
ہرچند کہ دو روز سے پانی نہیں پایا
پر نہر کے پانی کو میں سب تک نہیں لایا
صابر ہوں کہ آغوش میں صابر کے پلا ہوں
جس حال سے آیا تھا اسی طرح چلا ہوں

یہ کہہ کے چلے نہر سے عباسؑ فلک جاہ
جاری تھا زباں پر کہ توکلت علی الله
پھر آگئے دریا پہ صفیں باندھ کے روباه
غل تھا کہ بہادر کو نکلنے کی نہ دو راہ
رستہ نہ ملے گا تو کدھر جائیں گے عباسؑ
خود ڈوب کے اس نہر میں مر جائیں گے عباسؑ

ساحل پہ ہوئی قتل علم دار کی تدبیر
ترکش کے دہن کھل گئے چلوں سے چلے تیر
تھے گھاٹ کو روکے ہوئے تلواروں سے بے پیر
عباسؑ بڑھے آتے تھے تولے ہوئے شمشیر
یہ حال تھا ضیغم دم جنگ آتا ہے جیسے
یوں آتا تھا ساحل پہ نہنگ آتا ہے جیسے

لڑتا ہوا اعدا سے وہ صفدر نکل آیا
بادل کو ہٹا کر مہ انور نکل آیا
سقائے حرم نہر سے باہر نکل آیا
دریائے شجاعت کا شناور نکل آیا
در سے کسی روباہ نے ضیغم کو نہ روکا
تلوار اٹھا کر کہا کیوں ہمکو نہ روکا

یوں جاتے ہیں اور نہر سے یوں آتے ہیں غازی
لاکھوں ہوں تو ہوں دھیان میں کب لاتے ہیں غازی
زخمِ تبر و تیر و سناں کھاتے ہیں غازی
جب بات پہ آتے ہیں تو مر جاتے ہیں غازی
رکتے نہیں یوں حکم خدا روکے تو روکے
کیا روکو گے تم ہاں جو قضا روکے تو روکے

یہ کہہ کے ترائی سے بڑھا شیر دلاور
پستی سے نمایاں ہوا گو یا شیر خاور
غل تھا کہ نہیں رکنے کا یہ عاشق داور
لو جاتا ہے دریائے شجاعت کا شناور
سب ٹوٹ پڑو ورنہ بڑا پیچ پڑے گا
پیاسے ہوے سیراب تو پھر کون لڑے گا

دو لاکھ کے حلقے نے علمدار کو گھیر
وہ چاند تو تھا بیچ میں اور گرد اندھیرا
جو بھاگے تھے ان لوگوں نے بھی باگوں کو پھیرا
یہ کہتے تھے اللہ مددگار ہے میرا
تلوار سے تیروں کو قلم کرتے تھے عباسؑ
پڑھ پڑھ کے دعا مشک پہ دم کرتے تھے عباسؑ

لکھا ہے کہ اک تھا بن ورقہ ستم آرا
تنغ اس کی لگی دوش مبارک پہ قضارا
بے دست ہوا حیدرِؑ کرار کا پیارا
احمد کا نشاں خون میں تر ہو گیا سارا
دیکھو تو ذرا جراتِ سقائے حرم کو
تاویر کٹے ہاتھ سے چھوڑا نہ علم کو

جس وقت گرا خاک پہ جھک کر علم شاہ
کسی یاس سے عباسِؑ علمدار نے کی آہ
اس دوش پہ بھی تیغ چلی پشت سے ناگاہ
دونوں نہ رہے دستِ جگر بندِ یدالله
تیروں کی تو بوچھار ہوئی چھن گئے عباسؑ
بازو جو گٹے سرور واں بن گئے عباسؑ

یاں کی تو یہ صورت تھی سنو حال اُدھر کا
سب گھر تہ و بالا ہے شہ جن و بشر کا
عریان ہے سر فا طمہؑ زہراؑ کے پسر کا
فرماتے ہیں لو ٹوٹ گیا بند کمر کا
ہیہات کٹے ہاتھ شجاع ازلی کے
کانوں میں صدا آتی ہے رونے کی علیؑ کے

مجمع حرمِ شاہ کا ہے خیمے کے در پر
میدانیاں سب پیٹتی ہیں کھولے ہوے سر
تھرا رہی ہے زوجہ عباسِؑ دلاور
فرزند تو ہے گود میں سر پر نہیں چادر
مائیں جو تڑپتی ہیں تو جی کھوتے ہیں بچے
منہ دیکھتے ہیں رانڈوں کا اور روتے ہیں بچے

غش ہے کوئی سامان عزا کرتی ہے کوئی
ششدر کوئی بی بی ہے بکا کرتی ہے کوئی
تسبیح لیے ذکر خدا کرتی ہے کوئی
ہاتھوں کو اٹھا کر یہ دعا کرتی ہے کوئی
دُکھ پہونچے نہ کچھ بازوئے شاہ شہدا کو
يارب تو بچا لیجو سکینہؑ کے چچا کو

زینب کا یہ نقشہ ہے کہ چاو ر نہیں سر پر
گہ خیمے میں آتی ہیں کبھی جاتی ہیں در پر
چھائی ہے اداسی شہ مظلوم کے گھر پر
چلتی ہے چھری پیاس کی بچوں کے جگر پر
صدمہ یہ ہے کچھ کہہ نہیں سکتی ہے سکینہؑ
اک اک کا منہ پاس سے تکتی ہے سکینہؑ

کہتی ہے کبھی ننھے سے ہاتھوں کو وہ مل کر
کیوں مشک چچا جان کو دی وائے مقدر
اب منہ نہیں دکھلائے گی بابا کو یہ دختر
میرے لیے مجروح ہوا اُن کا برادر
پھر گھر میں نہ اس چاند سی تصویر کو دیکھا
کیوں بیبیوں تم نے مری تقدیر کو دیکھا

میں کس سے کہوں کون ہے جو نہر پہ جائے
للہ چچا کو کوئی میدان سے لائے
کس کام کا پانی ہے جو وہ پھر کے نہ آئے
جان آئے بدن میں جو سکینہؑ انہیں پائے
کہدے کوئی دنیا سے سفر کر گئی وہ تو
اب پانی پہ کیوں لڑتے ہو تم مرگئی وہ تو

یہ ذکر تھا جو شور اٹھا فوج سے اک بار
لو خاک پہ گھوڑے سے گرا شہ کا علمدار
اب پائیں گے شبیرؑ کہاں ایسا مددگار
مارا اسے کیا قتل ہوئے حیدرؑ کرار
کم ہو گیا زور آج امام ازلی کا
کٹتا ہے گلا حضرت عباسؑ علیؑ کا

اس شور کے ساتھ آئی صدا طبل ظفر کی
فضہؔ نے ادھر دوڑ کے زینبؑ کو خبر کی
اٹھے شہ دیں دیکھ کے صورت کو پسر کی
پر سو بھی تھی راہ اِدھر کی نہ اُدھر کی
سیدانیاں کرنے لگیں فریاد خدا سے
ہلتا تھا کلس خیمے کا ہے ہے کی صدا سے

میدان میں عجب حال سے پہونچے شہ ذی جاہ
اشک آنکھوں میں اور ہاتھ میں شمشیر یداللہ
فاقہ تو کئی روز کا اور صدمہ جاں کاہ
نے پاؤں میں طاقت تھی نہ مجھ سوجھتی تھی راہ
خود صبر کے ہاتھوں سے کمر تھامے ہوئے ہیں
ہم شکل نبیؐ دست پدر تھامے ہوئے ہیں

گھبرا کے یہ کہتے تھے پسر سے شہ ابرار
دریا کی ترائی ہے کدھر سے مرے غمخوار
اللہ بہت دور گرے یاں سے علم دار
غل کیسا ہے کیا لاش کو گھیرے میں ستمگار
تلوار علم کرنے دو اب پاس کہاں کا
سر کاٹ نہ لے کوئی مرے شیر جواں کا

اکبرؑ نے کہا روکے یہی تو ہے ترائی
شبیرؑ پکارے مرے بھائی مرے بھائی
عباسؑ نے آواز خریں اپنی سنائی
گھبراؤ نہ مولا ابھی زندہ ہے فدائی
بازو ہیں جدا بر سلام آٹھ نہیں سکتا
تن چور ہے ایسا کہ غلام اٹھ نہیں سکتا

شپیرؑ پکارے ترے قربان برادر
طاقت مری پیری کی ، مری جان برادر
سانونت برادر مرے ذی شان برادر
دنیا میں کوئی دم کے ہو مہمان برادر
کیا ہو گیا طفلی کا وہ اقرار تمہارا
چھوڑا ہمیں بس دیکھ لیا پیار تمہارا

پانی کے لیے واہ کمر بھائی کی توڑی
پیاسوں کا دیا ساتھ رفاقت مری چھوڑی
جنت کی طرف یاں سے لگام آپ نے موڑی
اٹھنا ترا دنیا سے مصیبت نہیں تھوڑی
پہلو سے برادر کے نہ ہٹتے تو مزہ تھا
گردونوں گلے ساتھ ہی کٹنے تو مزہ تھا

یہ کہتے تھے جو لاشۂ پرخوں نظر آیا
تلواروں سے ٹکڑے قدِ موزوں نظر آیا
شانوں سے رواں خون کا جیحوں نظر آیا
رنگ گل رخسار و گرگوں نظر آیا
دم توڑتے تھے شیر سے لپٹے ہوئے رن میں
تیروں سے چھدی مشک کا تسمہ تھا دہن میں

شاہ شہدالاش علمدار سے لپٹے
کس شوق سے کس یاس سے کس پیار سے لپٹے
غم خوار سے عاشق سے مدد گارے لپٹے
زخمی سے مسافر سے وفادار سے لپٹے
یہ جوش تھا رقت کا شہ جن و بشر کو
جس طرح کہ روتا ہے کوئی باپ پسر کو

چلاتے تھے اے بھائی کی پیری کے سہارے
اے شیر جواں یار وفادار ہمارے
اے باپ کے محبوب پسر بھائی کے پیارے
آب خلق سے جینے کے مزے اُٹھ گئے سارے
تھا میری ضعیفی کا عصا ہاتھ تمہارا
آج اُٹھ گئی راحت کہ چھٹا ساتھ تمہارا

جس بھائی کا بھائی نہ ہو مردہ ہے وہ بھائی
معلوم ہوئی اب ہمیں بابا کی جدائی
تھی یاد حسنؑ کی تری الفت نے بھلائی
گویا کہ ہوئی آج مرے گھر کی صفائی
بس اب مرے جینے کا سہارا نہیں کوئی
یوں کہنے کو سب ہیں پہ ہمارا نہیں کوئی

یہ سن کے علم دار کے آنسو ہوئے جاری
شہ نے کہا روتے ہو غریبی پہ ہماری
سوکھی تھی زباں تن کی رگیں کھینچتی ساری
بولا نہ گیا کچھ پہ کراہے کئی باری
بوسے قدم شاہ پہ دینے لگے عباسؑ
صدمہ جو ہوا ہچکیاں لینے لگے عباسؑ

کیا دم کے نکلنے کا بھی ہے صدمۂ جاں کاہ
کانپے کبھی کروٹ لی کبھی اور کبھی کی آہ
جب آنکھ کھلی پاس سے دیکھا صرف شاہ
بولے دمِ آخر کہ نثارِ شہ ذی جاہ
روتے رہے شاہ شہدا مر گیا بھائی
آغوش میں بھائی کے سفر کر گیا بھائی

خاموش انیسؔ اب کہ تڑپتا ہے دلِ زار
کافی ہے رلانے کو ترے درد کی گفتار
اس جنس کا گو آج نہیں کوئی خریدار
فیاض ہے لیکن شہ مظلوم کی سرکار
افسردہ نہ ہو غنچۂ امید کھلے گا
کھل جائیں گی آنکھیں وہ صلہ تجھ کو ملے گا
