www.emarsiya.com
جلد اول
مرثیہ میر انیس

طے کر چکا جو منزل شب کار وان صبح
ہونے لگا افق سے ہویدا نشان صبح
گردوں سے کوچ کرنے لگے اختران صبح
ہر سو ہوئی بلند صدائے اذان صبح
پنہاں نظر سے رونے شب تار ہو گیا
عالم تمام مطلع انوار ہو گیا

خورشید نے جو رخ سے اٹھایا نقاب شب
در کھل گیا سحر کا ہوا بند باب شب
انجم کی فرد فرد سے لے کر حساب شب
دفتر کشائے صبح نے الٹی کتاب شب
گردوں پہ رنگ چہرہ مہتاب فق ہوا
سلطان غرب و شرق کا نظم و نسق ہوا

پہونچا مہر مہر سے فرمان عزلِ شب
گردوں پہ عاملان سحر کا ہو ا نصب
منشی آسماں مع دفتر ہوا طلب
بس جا بہ جا سے اُٹھ گئی انجیر کی فوج سب
تا صبح فرد فرد میں بیگانگی ہوئی
برخاست کی چراغوں کو پروانگی ہوئی

یوں گلشن فلک سے ستارے ہوئے رواں
چن لے چمن سے پھولوں کو جس طرح باغباں
آئی بہار میں گل مہتاب پر خزاں
مرجھا کے گر گئے ثمر و شاخ و کہکشاں
دکھلائے طور باد سحرنے سموم کے
پژمردہ ہو کے رہ گئے غنچے نجوم کے

چھپنا وہ ماہتاب کا وہ صبح کا ظہور
یاد خدا میں زمزمہ پروازی طیور
وہ رونق اور وہ سرد ہوا وہ فضا وہ نور
خنکی ہو جس سے چشم کو اور قلب کو سرور
انساں زمیں پر محو، ملک آسمان پر
جاری تھا ذکر قدرت حق ہر زبان پر

وہ سرخی شفق کی ادھر چرخ پر بہار
وہ بار در درخت وہ صحرا وہ سبزہ زار
شبنم کے وہ لگوں پہ گہر ہائے آبدار
پھولوں سے سب بھرا ہوا دامان کوہسار
نافے کھلے ہوئے وہ گلوں کی شمیم کے
آتے تھے سرد سرد وہ جھوں کے نسیم کے

تھی دشت کربلا کی زمیں رشک آسماں
تھا دور دور تک شب مہتاب کا سماں
چھٹکے ہوئے ستاروں کا ذروں پہ تھا گماں
نہر فرات بیچ میں تھی مثل کہکشاں
سر سبز جو درخت تھا وہ نخل طور تھا
صحرا کے ہر نہال کا سایہ بھی نور تھا

وہ سر بلند خیمہ زنگاری امام
جس میں خدا کے عرش کے تاروں کا تھا مقام
کم تھا تھا نہ اس کا خانہ کعبہ سے احترام
قدسی طواف کرنے کو آتے تھے صبح وشام
جلوہ تھا اس میں برج امامت کے ماہ کا
درباں تھا جبرئیل اِسی بارگاہ کا

گیسوئے حور خلد کی ہمسر ہر اک طناب
دریا تھا وہ تو گنبد گردوں تھا اک جناب
وہ شان وہ شکوہ و و رفعت وہ آب و تاب
شمسے سے جس کے آنکھ چراتا تھا آفتاب
پڑھنا درود آ کے ملایک کا ورد تھا
سائے کے بدلے نور قناتوں کے گرد تھا

وہ اوج اور وہ قبہ پر نور کی جھلک
ضونور کی زمین سے تھی آسماں تلک
دب دب کے سر جھکانا تھا بے چو بہ فلک
اُٹھ اُٹھ کے دیکھتے تھے اسے عرش سے ملک
خوش بو سے ہر بشر کا معطر و باغ تھا
وسعت سے اس کی صحن کا دل باغ باغ تھا

تھا وہ سپہر دیں تو ہر ایک چوب رکن دیں
چکر میں اس کے دور سے تھا چرخ ہفتمیں
تھا در پہ باب گلشن فردوس کا یقیں
پردے تھے رشک پردہ چشمان حورعیں
جلوے سے حسن روئے شہ کائنات کے
آئینہ ہائے نور تھے قصے قنات کے

اس کی زمین پاک کو تھا آسماں پہ ناز
ساتوں فلک جھکائے ہوئے تھے سر نیاز
طوبی سے سر بلند تو کیواں سے سرفراز
اور بیچ میں وہ مسند شاہنشہ حجاز
کرسی میں یہ صفا نہ صباحت یہ عرش پر
دل عرش کا بھی لوٹ گیا اُس کے فرش پر

حاضر در حضور پہ وہ خاصگان رب
ایک ایک جن میں مخر عجم زینت عرب
غربت زده گر سنۂ و منظوم و تشنہ لب
سنکر سحر کا شور اٹھے بستروں سے سب
کہتے تھے ہائے جائے کدھر جستجو کریں
پانی نہیں کہ قبلہ عالم وضو کریں

نکلے حرم سے کر کے تیمم امام پاک
سجا دے سب نے لا کے بچھائے بروئے خاک
اکبرؑ نے دی اذاں جو بآواز درد ناک
آنسو بھر آئے ہو گیا دل غم سے چاک چاک
آگے سبھوں کے شاہ حجازی کھڑے ہوے
پیچھے صفیں جا کے نمازی کھڑے ہوئے

آراستہ صفیں تھی کہ قرآں کھلا ہوا
بسم اللہ جیسے آگے ہو یوں تھا وہ مقتدا
اور مقتدی تھے سب عقب شاہ کربلا
مصحف کی جس طرح سے ہوں سطریں جدا جدا
جیسا امام ویسے ہی ابرار فوج تھی
ہر صف خدا کے نور کے دریا کی موج تھی

سیدھے کبھی الف کی طرح تھے وہ خوش خصال
جھک جاتے تھے رکوع میں گاہے بہ شکل واں
خم ہو گئے سجود میں گہہ صورت ہلال
پیشانیوں سے صاف عیاں نورِ ذوالجلال
حق سے دعا قنوت میں کوثر کے جام کی
طاعت خدا کی تھی تو اطاعت امام کی

وہ چاند سے سفید عمامے رخوں پہ نور
دیکھے سے جن کے سیر کبھی ہو نہ چشم حور
دیں دار و حق پرست دوں آگاه و با شعور
کمریں کسے جہاد پہ راحت دلوں سے دور
لب پر درود اشکوں سے آنکھیں بھری ہوئیں
تلواریں سجدہ گاہوں کے آگے دھری ہوئیں

حب حسینؑ دل میں زبانوں پہ ذکر حق
نے فکر کچھ عیال کی نے مرگ کا فلق
دیندار ایسے پھر نہ ہوے زیر نہ طبق
حقا کہ سب صحیفہ ایمان کے تھے ورق
کس آفت عظیم میں ثابت قدم رہے
آقا کا دم بھرا کیے جب تک کہ دم رہے

اللہ نے دل اُن کی وفا سے بنائے تھے
اور جسم پاک خاک شفا سے بنائے تھے
سینے خمیر صدق و صفا سے بنائے تھے
دست کرم سخا و عطا سے بنائے تھے
اور لکھ دیا تھا روز ازل سرنوشت میں
پہونچیں گے یہ حسینؑ سے پہلے بہشت میں

یاں تھیں صفیں نماز جماعت کی اور اُدھر
باندھی تھی فوج کیں نے صف آرائی پر کمر
شکل بلال چڑھتی تھیں تلوار میں چرخ پر
نیزے بھی تیز ہوتے تھے اور خنجر و تبر
غل تھا کہ آج خون کا دریا بہائیں گے
پیاسے نمازیوں کے گلے کاٹے جائیں گے

نیزوں کی نوکیں آج ہیں اور آل مصطفا
تلواروں سے کریں گے قلم باغ مرتضاؑ
تیروں سے چھان ڈالیں گے سینہ حسینؑ کا
خنجر ہے اور سید لب تشنہ کا گلا
مٹی تلک نہ دیں گے تن پاش پاش کو
گھوڑے سے روند ڈالیں گے سید کی لاش کو

یہ ذکر تھا کہ شاہ نے پھیرا اُدھر سلام
وہ آخری نماز جماعت ہوئی تمام
تسبیح فاطمہ کو ابھی پڑھتے تھے امام
بڑھ بڑھ کے جو لگانے لگے تیر اہل شام
اُٹھے نہ شہ یہ محو تھے یادِ الٓہ میں
یان تک کہ آئے تیر کئی خیمہ گاہ میں 

گرمی کے دن تھے صحن میں تھے اہل بیت سب
دیکھے جو تیر آتے تو حالت ہوئی عجب
چلائیں بیبیاں کہ کدھر جائیں ہے غضب
چھپنے کو کوئی امن کا گوشہ نہیں ہے اب
گھبرا کے ننھے بچوں کو سب نے اٹھا لیا
اصغر کو ماں نے پیٹ کے نیچے چھپا لیا

بچوں کو لے کے چھپنے لگے سب اِدھر اُدھر
چہروں کے رنگ اڑ گئے تھرا گئے جگر
گھبرا کے آئیں ڈیوڑھی پہ زینب برہنہ سر
چلاتی تھی کوئی مرے بھائی کی لو خبر
شاید مسافروں پہ ستم بے سبب ہوا
کس پر چلے یہ تیر ارے کیا غضب ہوا

لوگوں خبر تو لاؤ کدھر ہیں شہ حجار
دیکھو تو پڑھ چکے کہ نہیں پڑھ چکے نماز
ان تیروں سے بچائے انہیں رب بے نیاز
الله مثل خضر کرے عمر کو دراز
جیتے رہیں وہ میری قضا کا بہانہ ہو
بھائی کے بدلے سینۂ زنیبؑ نشانہ ہو

جاکے کہے کوئی کہ سکینہ ہے بے قرار
اور چونک چونک پڑتا ہے اصغر بھی بار بار
آتے ہیں تیر لشکر اعدا سے بے شمار
گھر میں وظیفہ آکے پڑھو تم پہ میں نثار
آئے نہ گر تو دھیان نہ پردے کا لاؤں گی
خیمہ سے میں نکل کے سپر ہونے آؤں گی

یاں اہل بیت میں یہ تلاطم تھا اور وہاں
مصروف ذکر حق تھے شہنشاہ دو جہاں
اُٹھکر صف نماز سے عباس نوجواں
بس جا کھڑے ہوئے عقب شاہ انس و جاں
بھائی بھی تھے پناہ شہ بحر و بر بھی تھے
تلوار بھی حسینؑ کی تھی اور سپر بھی تھے

مڑ کر اشارہ شاہ نے عباسؑ سے کیا
پیچھے کھڑے ہو کس لیے کیوں کیا ہے ماجرا
دست ادب کو جوڑ کے اس شیر نے کہا
ہے خیریت حضور کریں طاعت خدا
خیمے میں تہلکہ ہے حرم غل مچاتے ہیں
پیاسوں پہ تیر لشکر اعدا چلاتے ہیں

عباسؑ سے یہ سن کے اٹھے قبلہ امم
تسبیح جا نماز پہ رکھدی بہ چشم نم
رونق فزا ہوئے طرف خیمۂ حرم
ڈیوڑھی تک آئے ساتھ رفیقان ذی حشم
سب سے کہا کہ بہنوں سے رخصت کو جاتے
باندھو کمر جہاد پہ تم ہم بھی آتے ہیں

داخل ہوئے حرم میں جو حضرت بہ چشم تر
زینبؑ نے لیں بلائیں برادر کی دوڑ کر
رو کر کہا سکینہؑ نے تم نے نہ لی خبر
تیروں سے یاں خدا نے بچایا ہمیں پدر
لے جا کے ہم کو کون سی جاگہ چھپاؤ گے
قربان ہو گئی کہیں اب تو نہ جاؤ گے

سینے میں مارے ڈر کے دھڑکتا ہے دل مرا
یہ کس خطا پہ تیر لگاتے ہیں اشقیا
بیٹی سے روکے کہنے لگے شاہ کربلا
بی بی میں بے قصور ہوں آگاہ ہے خدا
دشمن تمہارے باپ کے سب اہل شام ہیں
قربان ہو پدر یہ اجل کے پیام ہیں

چھاتی سے تب لپٹ کے یہ بولی وہ لربا
میں صدقے جاؤں مجھ کو تمہاری لگے بلا
اب پھر چلو وطن کی طرف تم پہ میں فدا
شہ نے کہا کہیں نہیں امن واماں کی جا
مظلوم ہیں غریب ہیں اور دردمند ہیں
پانی بھی ہم پہ بند ہے رستے بھی بند ہیں

شبیرؑ وعدہ گاہ سے کس سمت پھر کے جائے
دیکھیں گے صبرو شکر سے جو کچھ خدا دکھائے
عاشق وہ ہے جو راہ الہی میں گھر لٹائے
کٹ جائے تن سے سر پہ نہ وعدے میں فرق آئے
خوابان مرگ زیست کی کیا آرزو کرے
نانا کے منہ پہ مجھ کو خدا سرخ رو کرے

یہ سن کے اہل بیت میں محشر ہوا بپا
بانو کے سر سے گرنے لگی خاک پر ردا
زینب پکاری پیٹ کے سر وا محمدا
دنیا سے آج کوچ ہے بھائی حسین کا
فرزند فاطمہ کی بلاؤں کو رو کرو
زینب تباہ ہوتی ہے نانا مدد کرو

یہ کہہ کے سر پٹکنے لگی وہ اسیر غم
چھاتی سے سر لگا کے یہ بولے شہ امم
پیٹو نہ سر تھیں سر شبیر کی قسم
یہ کیا غضب ہے جیتے ہیں زینب ابھی تو ہم
لاشے پہ میرے آہ و بکا کر کے روئیو
مر جائے گا حسینؑ تو جی بھر کے روئیو

مر جاؤ گی جو بھائی سے پہلے پٹک کے سر
لے گا بتاؤ کون یتیموں کی پھر خبر
چھاتی پہ ہاتھ مار کے بولی وہ نوحہ گر
مجھ کو نہ موت آئے گی یا شاہ بحر و بر
ہر اک عزیز گنج شہیداں میں سوئے گا
بھیا کوئی جنازے پہ میرے نہ روئے گا

زندہ رہوں لگی آپ کے بعد اے شہ زمن
کیا بازوؤں میں کس کے بندھے گی مرے رسن
ہے ہے کہیں گی بیبیاں جاؤنگی جب وطن
بھائی تو قتل ہو گیا جیتی رہی، بہن
بھائی کو کھو کے آئی ہو اجڑے مکان میں
ایسا نہ سخت جاں کوئی ہوگا جہاں میں

طفلی میں ماں کے واسطے روئی بچھا کے صف
پیٹی پس جازہ شاہنشۂ نجف
زہر ستم سے ایک برادر ہو اتلف
تیروں سے ایک بھائی کا سینہ ہوا ہدف
دشت بلا سے شام ملک ننگے سر گئی
کیا کیا جوان مر گئے اور یہ نہ مر گئی

شر نے کہا کہ اس میں بہن اختیار کیا
جو مصلحت کریم کی جو مرضی خدا
بھائی بہن کے سامنے مرتے نہیں ہیں کیا
ہو جاتے ہیں جوان پسر باپ سے جدا
ہم کب گئے جہاں سے نبی وعلی کے ساتھ
دنیا میں کون مرتا ہے بی بی کسی کے ساتھ

توڑا ہماری گود میں بھائی حسن نے دم
مرنا کچھ ان کا باپ کے مرنے سے تھا نہ کم
ان کی مفارقت کا ہمیں آج تک ہے غم
ہوتا جو اختیار تو کیا مر نہ جاتے ہم
تڑپے بہت لحد پہ گریبان پھاڑ کے
آخر پھر آئے ان کو بقیعہ میں گاڑ کے

فرما کے یہ امام پہننے لگے لباس
پٹکے کے ساتھ پھرتی تھی زینب بھی آس پاس
تھے اہلبیت مضطر و حیران و بے حواس
لب خشک رنگ زرد دلوں پر ہجوم یاس
شہ دیکھتے تھے انکو جو غم کی نگاہ سے
بچے بلک بلک کے لپٹتے تھے شاہ سے

صف باندھے بھائی بند کھڑے تھے جھکائے سر
کوئی تو رشک مہر کوئی غیرت قمر
تن پر سجے سلاح کسے جنگ پر کمر
گیسوئے پیچدار لٹکتے تھے دوش پر
منھ پھیر پھیر کر جو وہ میداں کو تکتے تھے
جن کے پسر تھے ان کے کلیجے دھڑکتے تھے

اکبر کی شان دیکھ کے بانوے نامدار
خوش ہوتی تھی کبھی کبھی روتی تھی زار زار
لیکر بلائیں دور سے کہتی تھی بار بار
صدقے میں تیرے اور تری شان کے نثار
شان آخری شباب کی ماں کو دکھاتے ہو
دولہ بنے جوانی میں مرنے کو جاتے ہو

سب سے جدا تھی شوکت عباسؑ نوجواں
قبضہ میں تیغ بریں زرہ دوش پر کماں
حمزہ کا رعب شرکت جعفر علیؑ کی شاں
رہ رہ کے دیکھتے شہنشاہ دو جہاں
شان و شکوہ ختم تھی اس خوش نہاد پر
گویا کمر علیؑ نے کسی تھی جہاد پر

زینب سے رو کے کہنے لگے سرور زمن
لاؤ تبرکات کا صندوق اے بہن
قاسم کو تم پہناؤ قبائے تن حسنؑ
اکبر کو دو عمامہ محبوب ذوالمنن
ہم کو علی کی تیغ دو دم لا کے دو بہن
عباسؑ نامور کو علم لا کے دو بہن

اس منصب بزرگ کا مختار ہے یہی
جعفرؑ کے مرتبہ کا سزاوار ہے یہی
آل نبی کا مونس و غمخوار ہے یہی
روز ازل سے میرا علمدار ہے یہی
بھائی بھی ہے جری بھی ہے اہل وفا بھی ہے
حکم علیؑ بھی ہے یہی حکم خدا بھی ہے

منھ ان کا دیکھنے لگے زینب کے گلعزار
یعنی کہ ہم ہیں جعفرؑ و حیدرؑ کے ورثہ دار
ماں نے کیا اشارہ کہ اس عزم کے نثار
حکم امام دیں میں مجھے کیا ہے اختیار
چپ کے کہڑے ہو نہیں جا گہہ کلام کی
واجب ہر امر میں ہے اطاعت امام کی

قابل علم اٹھانے کے کب میں تمہارے سن
دو روز سے ضعیف ہو اب وطعام بن
ظاہر ہے تم پہ رتبہ سلطان انس و جن
صدقے گئی نہ پاؤ گے پھر اس طرح کا دن
جعفر کے ورثہ دارونمیں تم لا کلام ہو
پر کیا شرف یہ کم کہ شہ کے غلام ہو

میں آپ کہتی بھائی سے ہوتا جو کوئی اور
عباسؑ کوئی اور ہے پیارو کرو تو غور
ہے تین دن سے بھائی پہ ظلم و جفاؤ جو ر
شاید انہیں سے صلح کا بن جائے کوئی طور
بچے ہو تم کو فکر ہے نام ونشان کی
مجکو پڑی ہے سبط پیمبر کی جان کی

سمجھا کے دونوں بیٹوں کو اپنے بچشم نم
لے آئیں ذوالفقار یداللہ اور علم
قبضہ کو اس کے شاہ نے چوما بدرد و غم
شان علم کو دیکھ کے روئے شہ امم
پنجہ کی تابہ چرخ چہارم ضیا گئی
ہوئے علیؑ علم کے پہر پرے سے آگئی

عباسؑ کو امام نے آگے کیا طلب
نہوڑ اے سر حضور میں آئے بصد ادب
بھائی سے روکے کہنے لگے شاہ تشنہ لب
اس عہدہ جلیل کی تھے آرزو میں سب
یہ مرتبہ کسی کو مقدر نے کم دیا
لو ہم نے اپنی فوج کا تم کو علم دیا

کی عرض اس جری نے قدم پر جھکا کے سر
بندہ پہ بچپنے سے عنایت کی ہے نظر
مشہور ہوں غلام شہنشاہ بحر و بر
میں اور حامل علم سیدالبشر
ذرہ پہ کی یہ مہر کہ خورشید کر دیا
دامن کو میرے دولت ایماں سے بھر دیا

کس منھ سے شکر بندہ نوازی کروں ادا
مکر نظر رہی ہے مری پرورش سدا
سب بادشاہ اس در دولت کے میں گدا
اے افتخار خلق دو عالم کے مقتدا
طوبی سے اس نشان کا سایہ بلند ہے
اس وقت عرش سے مرا پایہ بلند ہے

فرط خوشی سے سر کو اٹھا کر وہ ذی وقار
ہمشیر کے قدم پہ گرا باصد افتخار
زینب بلائیں لے لکے یہ بولیں کہ میں نثار
بھیا خدا کے واسطے بھائی سے ہوشیار
ایذا ہو دھوپ سے نہ شہ خوش خصال کو
رکھیو علم کے سایۂ میں زہراؑ کے لال کو

گھر میں سلامت آئیں گے جب سرور امم
تب دوں گی تم کو تہنیت عہدۀ علم
ہاتھوں کو جوڑتی ہے یہ بھینا اسیر غم
کیجو صلاح صلح کہ لشکر ادھر ہے کم
تم سے بڑی امید ہے زہرا کی جائی کو
بھیا تمہیں سے لے گی بہن اپنے بھائی کو

عباسؑ بولے بھائی نہیں میں تو ہوں غلام
سن لیجئے گا جنگ میں جو کچھ کروں گا نام
بھر جائے دشمنوں سے جو روئے زمیں تمام
کیا منھ کوئی جو دیکھ سکے جانب امام
بچے فدا ہیں جان فدا گھر نثار ہے
ہر موئے تن پہ شہ کے مرا سر نثار ہے

اتنے میں پاس آئے سکینہ نے یہ کہا
چہرے کی لوں بلائیں میں صدقے جھکو ذرا
عہدہ علم کا تم کو مبارک ہو اے چچا
میں نے دعائیں کی ہیں کہو مجھکو دو گے کیا
میداں کا رخ کرو گے کہ دریا پے جاؤ گے
کیا اب بھی نہ پیاس ہماری بجھاؤ گے

بن پانی اینٹھی جاتی ہے اب تو مری زباں
ہونٹوں پہ دم ہے ہوں کوئی ساعت کی میہماں
مر جاؤں گی اگر تو مجھے پاؤ گے کہاں
صدقہ علم کا آج بچا لو ہماری جاں
سوئے فرات جاتے ہو شاہ امم کے ساتھ
چھوٹی سی ایک مشک بھی لیلو علم کے ساتھ

عباسؑ نے کہا کہ مجھے خود ہے آرزو
عزت ہوئی ملا علم شاہ نیک خو
شقا تمہارا ہوں تو بڑھے اور آبرو
جب تک ہے دم کروں گا میں آنے کی جستجو
مشکیزہ خالی نہر سے لیکر نہ آؤں گا
پانی نہ یاں ملے گا تو کوثر کو جاؤں گا

ناگہ سنا جو زوجۂ عباسؑ نے یہ حال
مائے خوشی کے ہو گیا چہرہ کا رنگ لال
ہمراہ لے کے بیٹے کو اپنے وہ خوش خصال
آئی حضور سرور ذیقدر و ذی کمال
پہلے تو بڑھ کے شاہ امم کی بلائیں لیں
پھر دونوں ہاتھ اٹھا کے علم کی بلائیں لیں

جھک کر قدم پہ شر کے یہ بولی وہ خوش سیر
کونین میں کیا مرے والی کو نا مور
رکھتی نہیں کچھ اور میں یا شاہ بحر و بر
آقا ! کنیز نذر کو لائی ہے یہ پسر
قائم رکھنے کریم محمدؐ کی آل کو
بچوں پہ صدقے کیجئے اس نو نہاں کو

خالق سے صبح و شام یہی ہے مری دعا
وارث مرا حضور کے قدموں پہ ہو فدا
ہوں رانڈ ہم سی لاکھ کنیزیں اگر تو کیا
با نوئے دو جہاں کو سہاگن رکھے خدا
دعوی برابری کا نہیں گو عزیز ہوں
یہ آپ کے غلام، میں انکی کنیز ہوں

بولے پسر سے جھک کے یہ عباس نیک نام
تم بھی تو کچھ حضور میں بیٹا کرو کلام
ننھے سے ہاتھ جوڑ کے بولا وہ لالہ فام
لے چلئے ہم کو ہم علیؑ اصغر کے ہیں غلام
چھوٹی سی ایک تیغ منگا دیجئے مجھے
پہلے سبھوں سے رن کی رضا دیجئے مجھے

حضرت کے آگے فوج ستم سے کریں گے جنگ
مردوں کا بیٹھنا ہے بڑا عورتوں میں ننگ
پیریں گے خوں میں بحر شجاعت کے ہیں نہنگ
ہم کو بھی آج لاکھوں سے لڑنے کی ہے امنگ
رشتہ تو رکھتے ہیں شہ خیبر شکن سے ہم
بندھوائیں ہاتھ جان بچا کر رسن سے ہم

بولے گلے لگا کے اُسے شاہ نامدار
کس نے تجھے سکھائیں یہ باتیں چچا نثار
آئی صدائے حضرت زہرا یہ ایک بار
ہوتا ہے لال اہلِ وفا کا وفا شعار
بچپن میں کس طرح نہ وہ بچہ دلیر ہو
دادا بھی جس کا شیر ہونا نا بھی شیر ہو

اتنے میں طبل جنگ کی آنے لگی صدا
رخصت حرم سے ہو کے چلے شاہ کربلا
نکلے علم لئے ہوئے عباس باوفا
تسلیم ساری فوج نے کی باندھ کر پرا
غل تھا کہ ہوں گے حشر میں اس کی پناہ میں
یہ حیدرؑ نشاں ہے حسینی سیاہ میں

تھا زینت سپاہ پیمبر یہی علم
حمزہؑ جہاد کرتے تھے لے کر یہی علم
ہے افتخار حضرت جعفر یہی علم
خود دوش پر اٹھاتے تھے حیدرؑ یہی علم
صدقہ سے شہ کے ہمکو یہ عزت نصیب ہو
سایہ میں اس علم کے شہادت نصیب ہوا

صل علی زہے علم و حامل علم
ذرہ سے آفتاب فلک ہے نظر میں کم
آتی ہے بوئے خلد پھریرے سے دم بدم
یہ شان یہ شکوہ یہ اقبال یہ حشم
ایسا علم ہو دوش پہ ایسے جوان کے
عباسؑ کے نثار تصدق فشان کے

نکلے حرم سرا ہے امام فلک جناب
برج شرف سے جیسے نمایاں ہو آفتاب
گھوڑے پہ جلوہ گر ہوا فرزند بوتراب
در پر بلکتی رہ گئی زینب جگر کباب
آنکھوں کے سامنے سے سواری نکل گئی
گویا چمن سے بادِ بہاری نکل گئی

یاں تھے کسی جگہ پہ پیادے کہیں سوار
خادم کسی مقام پہ باندھے ہوئے قطار
یکسو پرا جمائے رفیقان گلعذار
پھولے ہوئے چمن پہ خزاں آئی ایکبار
خالی بہادروں سے جلو خانہ ہو گیا
ڈیوڑھی اُداس ہو گئی ویرانہ ہو گیا

شبدیز طبع کا یہ اشارہ ہے اب کہ ہاں
مولا کا کچھے جلو میں سواری کروں بیاں
کیجئے شمار گر تو اکاسی میں سب جواں
ایک ایک جن میں فخر عرب زینت جہاں
چہروں کی روشنی سے خجل شمع طور ہے
لشکر نہیں حسینؑ کا دریائے نور ہے

جاتی تھی یوں سواریٔ سلطان بحر و بر
انجم کی فوج لے کے چلے جس طرح قمر
کھولے علم کو حضرت عباسؑ نامور
گھوڑوں پہ قاسم و علی اکبر اِدھر اُدھر
مرکب پہ بیچ میں خلف بوتراب ہے
دو چودہویں کے چاند ہیں اک آفتاب ہے

آہن میں مثل جوہر شمشیر سب ہیں غرق
شملے ہیں زیب دوش عمامے ہیں زیب فرق
نعرے جو مثل رعد تو گھوڑے مثال برق
جن کے قدم تلے ہے سدا سیر غرب و شرق
آہو کا اُن کی چال سے کیا زور چل سکے
جن سے سمند و ہم نہ آگے نکل سکے

اک اک دلیر شیر نیستان کار زار
رستم کی روح خوف سے جن کے کرے فرار
دیندار سر فروش، نمودار، نامدار
رانوں میں کوندتے ہوئے بجلی سے راہوار
للکار لیں جو فوج کو نیزے سنبھال کے
بھاگیں عدو زمین پہ ہتیار ڈال کے

آگے پکارتے ہوئے جاتے تھے یوں نقیب
ہاں غازیو ! حسینؑ محمد کیا ہے حبیب
فدیہ ہو فاطمہ کے پسر کا زہے نصیب
جنت بھی اب قریب ہے مقتل بھی اب قریب
آداب و قاعدے سے دلیرو بڑھے چلو
تلواریں تولتے ہوئے شیرو بڑھے چلو

تھا کس شکوہ و شان سے وہ لشکر خدا
آگے پرا جمائے رفیقان با وفا
باندھے سلاح ادب سے ادہر خویش و اقربا
پیچھے تمام فوج کے وہ گل کا پیشوا
حلقے میں تھے امام کو قدسی لئے ہوئے
تھے جبرئیل فرق پہ سایہ کئے ہوئے

تھا زیب سر عمامہ محبوب کبریا
مہتاب سے سفید تھی کاندھے پہ اک عبا
پہنے قمیص حضرت یوسف تہہ قبا
باندھے ہوئے کمر میں کمر بند مرتضیٰ
داؤدؑ کی زرہ شہ والا کے بریں تھی
اور ذوالفقار حیدر صفدر کمر میں تھی

بالائے دوش حضرت حمزہ کی تھی پسر
ہو جس طرح سے ابر کا ٹکڑا پس قمر
چار آئینہ پہ جا کے ٹھہرتی نہ تھی نظر
تھے دو غلام خاص مگس راں اِدھر ادھر
چہره عرق سے تر تھا جو سبط رسول کا
رومال ہاتھ میں تھا جناب بتول کا

پھیلا ہوا تھا دشت میں شاہ زمن کا نور
حیدرؑ کا فاطمہؑ کا بنی و حسن کا نور
اک چہرہ حسینؑ میں تھا پنجتنؑ کا نور
چہرے کی ضو جبیں کی ضیا اور بدن کا نور
گردوں پہ کس طرح مہ واختر نہ ماند ہوں
ایک چاند کے شریک جہاں چار چاند ہوں

پہونچے نہ تھے امام ابھی تابہ قتل گاہ
جاسوس نے یہ آکے خبردی میان راہ
قائم رہے شکوہ شہنشاہ دیں پناہ
آماده نبرد ہے سب شام کی سپاہ
ناوک فگن کہیں میں کہیں نیزہ دار ہیں
میداں سے تابہ نہر ہزاروں سوار ہیں

ذروں کی طرح فوج کا ممکن نہیں شمار
اس گھاٹ پر فقط ہیں کمانداروں ہزار
ان سے اُدھر کو برچھیوں والونکی ہے قطار
نیزے ہلا رہے ہیں سواران ہرزہ کار
پانی سپاہِ شام سے پانا محال ہے
دریا تلک نگاہ کا جانا محال ہے

اس دم فسار لشکر اعدا میں ہے مگر
مولا کمال فکر میں ہے شمر خیرہ سر
سردار فوج جمع ہیں باندھے ہوئے کمر
تاکید جنگ کرتا ہے ایک ایک کو عمر
اک نوجواں ہے میں اُسے پہچانتا نہیں
سب مانتے ہیں پر وہ جری مانتا نہیں

سردار ہے ہزار سواروں کا وہ دلیر
زور آوران فوج ہیں سب اس کے ڈر سے زیر
بگڑا ہوا کھڑا ہے الگ وہ بسان شیر
ہر بار دیکھتا ہے ادہر منھ کو پھیر پھیر
آہوں کے ساتھ آنکھو نمیں آنسو بھر آتے تھے
مانند بید عضو بدن تھر تھراتے تھے

کیا کیا خطا شعاروں کو اس نے دیا جواب
ہے یہ یقیں کہ اس سے نہ چھوٹے رہ ثواب
تلواریں کھینچ گئیں ہیں ادھر اے ملک جناب
یاں کی برائی سننے کی اس کو نہیں ہے تاب
جو ہے اسے کسی کو یہ پاس ادب نہیں
آپس میں جنگ ہو تو کچھ اس کا عجب نہیں

سنتا تھا میں کہ یہ عمر سعد نے کہا
آتا ہے بہر جنگ محمد کا لاڈلا
شہرہ عرب میں تیری شجاعت کا ہے بڑا
جا پہلے لڑؑ حسینؑ سے تو سوچتا ہے کیا
سر سبز ہونے دے نہ محمدؐ کے باغ کو
جلدی بجھا مزار علیؑ کے چراغ کو

قبضہ پہ ہاتھ رکھ کے یہ بولا وہ نیک نام
مظلوم کو ستاؤں یہ میرا نہیں ہے کام
سید عیالدار غریب الوطن، امام
فاقہ سے تین روز کے دو دن سے تشنہ کام
واجب ہے احترام محمد کی آل کا
ہے کیا قصور فاطمہ زہرا کے لال کا

پیاسے سے تشنہ کام سے بے پر سے میں لڑوں
مختارِ کار خانۂ داور سے میں لڑوں
کافر نہیں جو دین کے رہبر سے میں لڑوں
کھینچوں علیؑ پہ تیغ پیمبر سے میں لڑوں
امت کو چاہئے مدد آل رسول کی
پاؤں گا کیا اجاڑ کے کھیتی بتولؑ کی

فرمایا شہ نے اس کو خدا دے جزائے خیر
بیٹوں سے ہے عزیز مجھے گو کہ ہے وہ غیر
روئیں گے اس جری کو جن و انس و حش وطیر
لکھی ہے اس کے بخت میں باغ ارم کی سیر
اعدا میں تو ہماری محبت کی بو نہیں
وہ ہے تو حر ہے اور کی یہ گفتگو نہیں

یہ کہہ کے قتل گاہ میں آئے امام دیں
کوسوں فروغ حسن سے روشن ہوئی زمیں
غرق سلاح جرب جوانان مہ جبیں
نعروں سے غازیوں کے لرزتی تھی فوج کیں
تلواریں تول تول کے اعدا کو تکتے تھے
شملے چھٹے تھے دوش پر گیسو لٹکتے تھے

عباس آگے فوج کے کھولے ہوئے علم
آنکھوں کو مل رہے تھے پھریریے سے دم بدم
پیدا تھی شان شیر خدا سر سے تا قدم
حمزہ کا رُعب جعفر طیار کا حشم
دریا کو تکنے لگتے تھے بھائی کو دیکھ کر
بڑھتے تھے مثل شیر ترائی کو دیکھ کر

آمادهٔ نبرد تھی دونوں طرف کی فوج
نرغے میں بے قرار تھا شاہ زماں کا زوج
لہراتا تھا ہوا سے پھریرا جو مثل موج
تھا تابہ چرخ رایت فوج خدا کا اوج
کثرت پہ اپنی فوج عدو کو غرور تھا
ظلمت ادھر تھی کفر کی یاں حق کا نور تھا

چلایا ابن سعد جفا پیشہ و شریر
ہاں ابن فاطمہ پہ چلیں ہر طرف سے تیر
کھینچے ہوئے کمائیں بڑھا لشکر شریر
بولا یہ حر کہ قہر خدا سے ڈر اے امیر
خوں کس کا ہو گا تیر یہ کس کو لگائیگا
کیا سینہ نبی کو نشانہ بنائے گا

اس نے کہا کہ ہاں ہی ہوئے گا لا کلام
ہم سے تجھے علاقہ ہے یادشمنوں سے کام
حر نے کہا کہ اوستم آرا زباں کو تھام
سبط رسول ہے مرا محسن مرا امام
تو دشمن نبیؐ ہے ترا کیا شریک ہوں
جن کی طرف خدا ہے انہیں کا شریک ہوں

بولا عزیز ید سے کرتا ہے انحراف
پکڑی تھی باگ داں بھی نہ ہوگی خطا معاف
اس نے کہا یہ باتیں ہیں سب عقل کے خلاف
واللہ ہے حسینؑ کا دل آئینہ سے صاف
ایسے نہیں کہ دوست کو اپنے خجل کریں
تو بھی اگر چلے تو خطائیں بخل کریں

اس نے کہا خلاف شجاعت ہے یہ بھی کام
تجکو برا کہیں گے شجاعان روم و شام
حر نے کہا رہے گا ابد تک ہمارا نام
عاقل میں جتنے مدح کریں گے مری مدام
اس کثرت سپاہ پہ تو ڈر سے زرد ہے
مردوں کا جو شریک ہو جا کہ وہ مرد ہے

مجکو برا کہے تو کہے حاکم جہول
مرنا قبول آگ میں جلنا نہیں قبول
اب سر مرا ہے اور قدم نائب رسول
بیدیں کی بے یقیں کی اطاعت سے کیا حصول
نہ مال سے غرض ہے نہ اب زر سے کام ہے
خوشنودی خدا و پیمبر سے کام ہے

دوزخ سے میں تو جاتا ہوں لے جانب ارم
رو کے تو مجلو آ کے ترا لشکرستم
چھیڑا فرس کو کہہ کے جویا سید امم
طاؤس کی طرح سے اڑا اسپ خوش قدم
ہاں ہاں کیا کئے پہ وہ سن سے نکل گیا
آئی صدا کہ چاند گہن سے نکل گیا

جب آدھی راہ کر چکا طے حر نامور
بیٹے سے تھم کے کہنے لگا وہ نکو سیر
میں دستگیر خلق کا مجرم ہوں اے پسر
تو کاٹ ڈال ہاتھ مرے تیغ کھینچ کر
دست خدا پدر ہے شہ کائنات کا
ہاتھ آئے گا اسی میں وسیلہ نجات کا

روکر کہا پسر نے ابھی سے یہ کیا ضرور
پہلے چلو تو ابن یداللہ کے حضور
آقا نہ تم سے دور ہیں نہ تم ہو ان سے دور
تب کاٹیو یہ ہاتھ نہ بخشیں گے جب قصور
چل کر امام پاک کے دامن کو تھام لو
فردوس ہاتھ آئے وہ ہاتھوں سے کام لو

اس نے کہا پسر سے کہ خیر اے نکو شعار
روماں سے تو باندھ دے دست گناہ گار
باندھے پسر نے دست پدر رہو کے بے قرار
ہاتف نے دی صدا کہ ہوا اب یہ رستگار
میزان مغفرت میں گناہوں کو تول دو
باندھے ہیں اس نے ہاتھ در خالد کھول دو

واں سے چلا غلام ادھر سے بڑھے امام
دیکھا جو حر نے آتے ہیں شاہ فلک مقام
گھوڑے سے کود کر یہ پکارا وہ نیک نام
صدقے آے کرم کے میں اے قبلۂ انام
محجوب ہوں بہت شہ والا صفات سے
بندے کے ہاتھ قطع کرو اپنے ہاتھ سے

پھیلا کے ہاتھ کہنے لگے شاہ دیں پناہ
لگ جا گلے سے رکی تو رد کی ہماری راہ
ہے تو تو دوست ہم تو ہیں دشمن کے خیر خواہ
تیری نہ کچھ نہ خطا ہے نہ ہاتھوں کا بے گناہ
مجکو نہ بخش دیں یہ رحیمی سے دور ہے
روکا تھا ہم کو موت نے تو بے قصور ہے

احسان مند بلکہ ہوں تیرا میں تشنہ لب
پھر جانے کی صلاح مجھے دی تھی وقت شب
سوتی تھی تیری فوج کیا میں نے کوچ جب
لیکن مسافروں پہ تباہی پڑی عجب
جنگل میں رات پھرتے ہی پھرتے بسر ہوئی
مرنا تھا جس جگہ وہیں آکر سحر ہوئی

یہ کہہ کے ہاتھ کھول دئے اس کے شاہ نے
لپٹا لیا گلے سے رسالت پناہ نے
پونچھا غبار چہرے کا شیر الٓہ نے
ذرہ کو مہر کر دیا زھرا کے ماہ نے
حر کے قدم کی آکے ملک خاک لے گئے
مہماں کو اپنے پنجتن پاک لے گئے

جب سب سے مل چکا تو یہ حر نے کیا کلام
امیدوار حرب کی رخصت کا ہے غلام
رو کر یہ اس سے کہنے لگے شاہ تشنہ کام
اک دم تو گھر میں فاقہ کشوں کے بھی کر مقام
ہم پہلے داغ خویش برادر کے دیکھ لیں
تو ہم کو دیکھ ہم تجھے جی بھر کے دیکھ لیں

حر نے کہا بہشت میں ہے آپ کا تو گھر
ہو گا وہیں مقام کیا یاں سے جب سفر
خادم کو اب نہ ہو روکے یا شاہ بحر و بر
شہ نے کمر کو ہاتھوں سے تھاما جھکا کے سر
بچھڑے جب ایسا دوست تو کیا دلکو کل پڑے
رخصت تو دی پر آنکھوں سے آنسو نکل پڑے

چڑھنے لگا فرس پہ جو بادیده پر آب
عباسؑ نامدار بڑھے تھامنے رکاب
کی عرض حر نے تب کہ یہ کیا اے فلک جناب
عباس نے کہا تری خدمت تو ہے ثواب
شیدائے جاں نثار امام انام ہوں
تو جن کا مہماں ہے میں اُنکا غلام ہوں

چڑھ کر سمند پر جو چلا وہ بصد حشم
پیچھے پیاده روتے چلے سید امم
گھبرایا حر تو کہنے لگے شاہ با کرم
مجکو مشایعت کو تو چلنے دے دو قدم
زہرا بھی تیرے ساتھ ہیں حیدرؑ بھی ساتھ ہیں
تنہا نہیں حسین پیمبرؐ بھی ساتھ ہیں

حر نے کہا کہ ہوتا ہے خادم گناہگار
کیونکر بڑھوں حضور پیادہ ہیں میں سوار
یہ سُن کے واں سے روتے پھرے شان نامدار
میداں میں حر پہونچ گیا چمکا کے راہوار
بازار حرب گرم جو تھا سرد ہو گیا
دہشت سے ابن سعد کا منہ زرد ہو گیا

دیکھا سیاہ کاروں نے جب روے حر کا نور
غل پڑ گیا یہ حور ہے یا روشنی طور
حر نے کہا کہ عقل کا تم سب کی ہے قصور
حر ہوں، غلام شہ کا، فرشتہ ہوں میں نہ حور
ہے روشنی جو رخ پہ فزوں مہر و ماہ سے
خلعت ملا ہے نور کا سر کا رشاہ سے

واں لٹ رہا ہے خلد جسے ہو طلب وہ جائے
ممکن نہیں کہ وقت پھر ایسا جہاں میں پائے
لے جائے جان پیچ کے جو جس کے ہاتھ آئے
ایسا سخی نہیں جو کسی سے وہ منہ پھرائے
ہے دوست پر حلال عدو پر حرام ہے
سرکار ابن فاطمہ میں فیض عام ہے

بھولے ہو راہ راست تو رہبر کے پاس جاؤ
دنیا محل قریب کا ہے دام میں نہ آؤ
دوزخ کی راہ چھوڑ کے گھر خلد میں بناؤ
بھوکے ہو نعمتوں کے تو پھل برچھیوں کے کھاؤ
زہراؑ کا نورعین تمہارا کفیل ہے
پیاسو چلو کہ چشمہ کوثر سبیل ہے

کعبہ سے منہ پھرا کے نہ ہو ساکن کشت
لازم ہے عاقلوں کے لیے ترک فعل زشت
سرسبزیاں نہ ہوگی کبھی عاقبت کی کشت
دوڑا کہ لٹ رہے ہیں اُدھر حلہ بہشت
دین نبیؐ میں آؤ نہ کافر کا ساتھ دو
دست خدا کے لال کے ہاتھوں میں ہاتھ دو

دیکھو مری طرف میں وہی ہوں جو تھا اُدھر
یوں نور تھا کبھی مرے چہرے پہ جلوہ گر
یہ دبدبہ یہ اوج یہ حشمت یہ کروفر
مولا کی اک نگاہ عنایت کا ہے اثر
پڑھتے ہوے درود ملک ساتھ آئے ہیں
یہ سب شرف حسینؑ کے صدقے سے پائے ہیں

اس گفتگو سے حر کی ہوئے اہل کیں خجل
کانپے بدن لرزنے لگے چھاتیوں میں دل
کتنے جواں تو رونے لگے ہو کے منفعل
چلایا شمرآن کے ہر صف کے متصل
مارو اسے کچھ اس کے نہ ہونے کا غم نہیں
دشمن کا ہو جو دوست وہ دشمن سے کم نہیں 

یہ سن کے حر پہ چلنے لگے تیر بے شمار
نیزہ ہلا ہلا کے صفوں سے بڑھے سوار
تیغیں ہوئیں بلند چلے برچھیوں کے وار
لشکر میں مثل شیر در آیا وہ نامدار
پہلے ہی جن کے وار چلے تھے سو چل گئے
دیکھی جو تیغ حر کی چمک دم نکل گئے

چہرے چھپائے پشت سے ڈھالوں کو کھول کے
پیچھے ہٹے بڑھے تھے جو تیغوں کو تول کے
بھاگے سوار پھر تو پیادوں کو رول کے
پہونچا وہ شیر بیج میں اعدا کے غول کے
غل تھا کہ آج خاتمہ لشکر کا ہو گیا
اک اک قدم پہ ڈھیر تن و سر کا ہو گیا

ہر دم تھی جنگ میں برش تیغ حر دو چند
خون گھٹ گئے تنوں کے بڑھا جس طرف سمند
دست اماں کیے تھے ادھر کے علم بلند
تھرا رہے تھے برچھیوں والوں کے بلند بند
تیغوں کی کچھ خبر تھی نہ ڈھالوں کا ہوش تھا
نیزہ ہر اک سوار کو اک باردوش تھا

دہشت سے سہم کر قدر انداز مر گئے
رخ پھر گئے کمانوں کے جلتے اتر گئے
ترکش سے تیر گر کے زمیں پر بکھر گئے
ہرگز ملا نہ گوشہ راحت جدھر گئے
دانستہ سرکشوں نے جو کار خطا کیا
تقدیر نے نشانہ تیر قضا کیا

گھوڑا وہ برق تھا کہ جو راکب اُسے چلائے
افلاک پر سمند نظر کی طرح سے جائے
اُس کے قدم کی گرد کو ضرضر کبھی نہ پائے
پیک خیال دوہم یہ سرعت کہاں سے لائے
جس غول پر گرا تو اُڑا اس شکوہ سے
پرواز کبک کرتا ہے جس طرح کوہ سے

بجلی سی تیغ شعلہ نشاں چار سو پھری
میدان میں بھاگتی ہوئی فوج عدو پھری
دم میں ستمگروں کا بہا کر لہو پھری
سر کاٹ کر جدھر سے پھری سر خرد پھری
یہ اوج شیخ قدرت حق سے عیاں ہوا
گویا بلال عید شفق سے عیاں ہوا

غلطاں تھے تن زمیں پہ جدا اور سر جدا
زخمی اُدھر پڑے تھے جدا اور ادھر جدا
گردن جدا تھی سینہ جدا اور کمر جدا
شانے سے ہاتھ ہاتھ سے تیغ دوسر جدا
پستی پہ جب چمک کے بلندی سے آتی تھی
گاوِ زمیں زمیں کے تلے تھر تھرائی تھی

روکا سپر پہ جب تو سپر سے نکل گئی
دو کر کے خود کا سۂ سر سے نکل گئی
آئی ادھر سے گر تو اُدھر سے نکل گئی
سینہ کو چاک کر کے کمر سے نکل گئی
ضربت سے چار آئینہ والے بھی دنگ تھے
کہنے کو تھی وہ تیغ پہ بجلی کے رنگ تھے


تن سیکڑوں زمین پہ بے سر دکھا دیئے
اجزائے جسم خاک پہ ابتر دکھا دیئے
چشم غضب نے شیر کے تیور دکھا دیئے
ہاتھوں نے زور، تیغ نے جوہر دکھا دیئے
یوں حبت کی سمند نے لاشوں کو روند کر
بجلی فلک سے گرتی ہے جس طرح کوند کر

دہنی طرف گیا تو رسالے قلم ہوے
ترکش سے تیر جس نے نکالے قلم ہوے
آیا ادھر تو برچھیوں والے قلم ہوے
حملہ کیا پلٹ کے تو بھالے قلم ہوے
اعدا کے ہوش برق اجل نے اڑا دیئے
ڈھالوں کے پھول تیغ کے پھل نے اڑا دیئے

یوں تن سے سر گراتی تھی شمشیر آبداد
جیسے رگ سحاب کبھی ہو تگرگ بار
در ہو گیا وہ صاف کیا جس پہ ایک وار
غلطاں لہو میں تھے کہیں پیدل کہیں سوار
ہر صف میں اس جری کی لڑائی کا شور تھا
ہر غول میں نبیؐ کی دہائی کا شور تھا

چلائے تب حسین کہ بس اے دلیر بس
مقتل میں ہر طرف ہوئے لاشوں کے ڈھیر بس
اعدا دہائی دیتے ہیں گھوڑوں کو پھر بس
امت ہے یہ نبی کی بس اے میرے شیر بس
شاباش حق دوستی پنجتن ہے یہ
غربت بھی اب دکھا کہ ہمارا چلن ہے یہ

یہ سن کے ہاتھ روک لیا اس جری نے جب
بولا یہ شمر ٹوٹ پڑو اس پہ مل کے سب
یاں غم سے بیقرار ہوے شاہ تشنہ لب
تیغوں کے وار چلنے لگے حر پہ ہے غضب
کاری جو زخم تن پہ لگے اس دلیر کے
تکنے لگا حسین کو، منہ پھیر پھیر کے

سینہ سے جبکہ ہو گئی برچھی ستم کی پار
گھوڑے پہ ڈگمگانے لگا حر نامدار
رکھ کر جگہ پہ ہاتھ پکارا وہ دلفگار
اے فاطمہ کے لال یہ خادم ہوا نثار
اب شنقت امام حجازی کا وقت ہے
آقا یہی غلام نوازی کا وقت ہے

جس دم سنی امامِ امم نے صدائے حر
چھاتی پہ ہاتھ مار کے بولے کہ ہائے حر
رہ کر کہا رفیقوں سے دیکھی وفائے حر
خیمے میں پیٹنے لگی زینبؑ برائے حر
کھینچی جو شہ نے آہ دل بیقرار سے
نکلی تڑپ کے فاطمہ زہرا مزار سے

دوڑے اُدھر سے رن کی طرف سید امم
آئے نجف سے حیدر صفدر بچشم نم
آواز دی نبیؐ نے حر کو لیے ہیں ہم
اُس وقت پہونچے شاہ کہ وہ توڑتا تھا دم
سر کاٹنے کی فکر میں جو تھے وہ ہٹ گئے
مہماں سے اپنے دوڑ کے حضرت لپٹ گئے

زانو پہ رکھ لیا سر حر اور یہ کہا
بھائی حسینؑ آیا ہے آ ہوش میں ذرا
آنکھیں قدم پہ مل کے یہ بولا وہ باوفا
مولا ہزار جان سے میں آپ پر فدا
جن کے لیے زمیں پہ ملک سر جھکاتے ہیں
وہ لوگ خلد سے مرے لینے کو آتے ہیں

زانو پہ سر ہے آپ کے باشاہ بحر و بر
محبوب کبریا ہیں ادھر شیر حق اُودھر
یہ کون بی بی ہیں مرے پہلو میں نوحہ گر
شہ نے کہا کہ روتی ہیں اماں برہنہ سر
تو حشر تک امام دو عالم کے ساتھ ہے
ماتم ترا حسینؑ کے ماتم کے ساتھ ہے

یہ سنتے سنتے غیر ہوا اُس جری کا حال
زانو سے شاہِ دیں پہ کیا حر نے انتقال
خیمے کے درپہ لاش کو لایا علیؑ کا لال
سب بیبیوں نے کھول رہے اپنے سر کے بال
زینبؑ یہ روئی شہ کے فدائی کے واسطے
جیسے بہن تڑپتی ہے بھائی کے واسطے

بس اے انیسؔ مرثیہ ہوتا ہے اب طویل
مصرع ہیں لاجواب تو مضمون بے عدیل
اس نظم کو قبول کریں سید جلیل
مداح جن کا تو ہے وہی ہیں ترے کفیل
مقبول بارگاہ خدائے قدیر ہیں
شاہان خلق سب اُسی در کے فقیر ہیں
