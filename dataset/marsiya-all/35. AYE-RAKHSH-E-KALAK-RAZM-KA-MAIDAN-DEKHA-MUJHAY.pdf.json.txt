
جلد پنجم
مرثیہ میر انیس


۱
اے رخش کلک رزم کا میدان دکھا مجھے
برہم ہجوم فوج بد ایمان دکھا مجھے
دستے ستمگرون کے گریزان دکھا مجھے
اوراق جزو و کفر پریشان دکھا مجھے
لکھ جائے دفترون مین وغا فرد فرد کی
فصلین جدا جدا ہون کتاب نبرد کی
۲
مطلع
جب غازیون کو رن کی رضا دی امام نے
کی فکر نام نیک ہر ایک نیکنام نے
شیرانہ جو گیا صف ہیجا کے سامنے
مانگی پناہ روح نریمان دسام نے
یکتا جو وہ جوان تھے جلالت مین زور مین
لرزان زحل تھا چرخ پہ بہرام گور مین
۳
تھی ایک سے جو ایک کی ہمت بڑھی ہوئی
فاقون مین بھی جہاد کی قوت بڑھی ہوئی
ہاتھ اونکے تھے منجے ہوئے کثرت بڑھی ہوئی
اک ضرب سے تھی دوسری ضربت بڑھی ہوئی
یہ تا کمر دو نیم دم جنگ ہو گیا
گھوڑے سمیت دوسرا چو رنگ ہوگیا
۴
حملے تھے مثل شیر غضبناک دمبدم
ہر سو شکار ہوتے تھے سفاک دمبدم
گرتی تھی صف پہ صف بسر خاک دمبدم
پڑتا تھا رن پہ رن تہ افلاک دمبدم
محشر بپا تھا فوج ضلالت شعار مین
طبقے زمین کے ہلتے تھے ایک ایک وار مین
۵
پامال دل کے دل تو فشون کے فشون ہوئے
بے سر ہزارون صورت صید زبون ہوئے
حربون سے سرکشون کے پرے سرنگون ہوئے
وہ رن پڑا کہ گھوڑون کے سم غرق خون ہوئے
یون دشمنون سے وقت دغا انتقام لے
ایسون کا نام لیکے لڑائی کا نام لے
۶
جو نامور تھا صفدر و جانباز و سور تھا
غازی تھا شیر دل تھا جری تھا غیور تھا
شوق بہشت و کوثر و غلمان وحور تھا
مرنا حیات تھا الم و غم سرور تھا
آقا پہ صدقے ہونے کی گفت و شنید تھی
تلوار اب گلے سے ملے گی یہ عید تھی
۷
نعرون سے اونکے دشت مین ضیغم نہ تھم سکے
سرکردہ ہاے لشکر اظلم نہ تھم سکے
جو تیغ کے دھنی تھے وہ اکدم نہ تھم سکے
وہ دبدبہ کہ سامنے رستم نہ تھم سکے
ڈر سے لہو بھی گھٹ گیا طاقت بھی گھٹ گئی
جو آستین اولٹ کے بڑھا صف اولٹ گئی
۸
نیزے کو دیکھ بھال کے جو مستقل بڑھا
ڈسنے کو افعیٔ اجل جان گُسل بڑھا
دریا لہو کا موزیون کے متصل بڑھا
وہ دل ہٹے اودھر کے دلیرون کا دِل بڑھا
ہان کی جو اک جری نے پرے زیر ہوگئے
بُزدل اونھین سمجھ کے اسد شیر ہوگئے
۹
آپس مین ہنسکے کرتے تھے ہر بار یہ سخن
کیا خوب ہین یزید کے لشکر مین تیغزن
جم کر لڑینگے کیا کہ گریزانکا ہے چلن
مشہور ہے مثل زدہ را میتوان زدن
حملون سے سر اوٹھانے کی مہلت نہ پائینگے
تیغون سے غازیون کی کہان بچکے جائینگے
۱۰
برپا تھی دشت ظلم مین کس و شور و شر کی جنگ
حدّت وہ آفتاب کی وہ دوپہر ک ی جنگ
کم تھی نہ قہر حق سے کسی شیر نر کی جنگ
تھی یادگار خلق ہر اک نامور ک ی جنگ
باغی نہ وہ رہے نہ وہ گلفام رہ گئے
ایسے لڑے کہ تا بہ ابد نام رہ گئے
۱۱
طے کرچکے جو سر سے وہ غازی خدا کی راہ
عازم ہوے عزیز شہنشاہ کم سپاہ
وہ صفدران حرب وہ شیران رزمگاہ
جنات کو بھی تیغون سے جنکی نہ تھی پناہ
دیکھے تو دل مین رستم خارا جگر کٹے
لکھے جو حال ضرب تو خامہ کا سر کٹے
۱۲
نکلے وغا کو حضرت مسلم کے سر فروش
نعرے کیئے کہ ہو گئے پیر و جوان خموش
تھے بچپنے مین عقل کے پُتلے وہ اہل ہوش
صف کوفیون کی دیکھ کے کھایا لہو نے جوش
دعویٰ کئے ولاے امام جلیل کے
عاقل سمجھ گئے کہ ہین پوتے عقیل کے
۱۳
نعرے کیئے غضب مین کہ اے قوم بے شعور
کوفے کے نامدار قریب آئین کیون ہین دور
نکلے بُخار اپنے دلون کا تو ہو سرور
لینگے پدر کے خون کا حوض آج ہم ضرور
مٹ جائین رنگ کفر پرستی کے تو سہی
گل ہون چراغ شام کی بستی کے تو سہی
۱۴
یہ کہکے جا پڑے وہ نمودار فوج مین
ہر سمت غدر ہو گیا غدار فوج مین
چارون طرف جو چلنے لگے وار فوج مین
دریاے خون روان ہوا خونخوار فوج مین
اس رنگ سے دغا کا عوض برملا لیا
بابا کے خون کا بیٹون نے یون خون بہا لیا
۱۵
وہ بانکے بچپنے وہ لڑکپن کے طنطنے
پلکون کے تیر وہ کہ ہزارون کے دل چھنے
آنکھین لڑین تو دشت مین ضیغم ہرن بنے
حملے کیے کبھی کبھی جھومے کبھی تنے
کوفے کے یل جو پست دم جنگ ہو گئے
بالیدگی سے رخت بدن تنگ ہو گئے
۱۶
تازی وہ تُرک و تا زمین ممتاز تازہ دم
چالاکیان بڑھی ہوئین لیکن وبون مین کم
پھرتے تھے راکبون کے اشارے پہ دمبدم
وہ پتلیان جدھر کو پھرین اوٹھ گئے قدم
ہشیار دہنے بائین بھی تھے پیش و پس بھی تھے
فارس جو تھے فہیم تو دانا فرس بھی تھے
۱۷
افسر جو کوئی شام کا مارا بصد تلاش
باندھی شکار بند مین اپنے لعین کی لاش
بیکس پدر کے غم کی دلون پر جو تھی خراش
یون کھینچتے پھرے کہ ہوا جسم پاش پاش
اسپر بھی فرق جب نہوا دل کی آہ مین
سر کاٹ کے شریر کا پھینکا سپاہ مین
۱۸
آئے جو دشت سے لب دریا دم جدال
دو بھائیون کے قتل کا صاف آگیا خیال
روئے ہو کے اشک سے دونون وہ خُرد سال
قاتل نہ ہاتھ آیا تو برہم ہوے کمال
نکلین نہ حسرتین دل ناشاد کام کی
تلوارین مارین گھاٹ پہ حارث کے نام کی
۱۹
یون لڑکے مر گئے جو وہ لڑکے بصد وقار
میدان مین آگئے حضرت زینب کے گلغدار
لشکر مین غل ہوا کہ خبردار و ہوشیار
اول کی جنگ سے بھی سوا ہے یہ کارزار
طور انکے تیورون مین خدا کے ولی کے ہین
چلائے خیبری کہ نواسے علی کے ہین
۲۰
آواز اس طرف سے دلیرون نے دی کہ ہان
لو آؤ حرب ضرب کا اب کر لو امتحان
کھینچے جو نیمچے تو ہوا تہلکہ عیان
اس دبدبے سے فوج پہ آئے کہ الامان
لاشے پہ لاشہ گرنے لگا رزمگاہ مین
خیبر کی جنگ پھر گئی سبکی نگاہ مین
۲۱
لڑکون کی جنگ تھی کہ جوان کانپے مثل پیر
عمرین قلیل تیغ زنی کی ہوس کثیر
وہ نیچے وہ پنجۂ خونریز و شیر گیر
پہلی ہی جست تھی کہ ہوئے پہلوان اخیر
غل پڑ گیا ہٹو کہ ہین جویا شکار کے
بچے چُھٹے ہین اب اسد کردگار کے
۲۲
پہلے پہل کی جنگ وہ اور وہ نئی اومنگ
وہ ولولے دلون کے جھپٹنا وہ بیدرنگ
کہتا تھا ایک ایک سے ہنس ہنسکے وقت جنگ
اللہ رے خون کہ سبزۂ صحرا ہے لالہ رنگ
دشت وغا مین لاشے پہ لاشہ تو دیکھئے
بسمل پھڑک رہی ہین تماشہ تو دیکھئے
۲۳
جانباز کسنے دیکھے ہین ایسے تہِ فلک
تیغون کی بجلیون مین جھپکتی نہ تھی پلک
اوس غدر مین نہ خوف کسی سے نہ کچھ جھجک
گھوڑے اوٹھائے جا پڑے لاکھون پہ بے دھڑک
واقف تھے بچپنے مین نہ کچھ اونچ نیچ سے
تلوارین چھین لائے تھے لشکر کے بیچ سے
۲۴
گھوڑے ڈپٹ کے آگئے جس ہدف کے متصل
جانباز بھاگ بھاگ گئے ہوکے مفضل
دو دن کی بھوک پیاس مین دونون تھے مستقل
کم سن تھے شغلِ جنگ مین بہلے ہوے تھے دل
نہ آشتی وغا مین کسی سے نہ میل تھا
لاشون کو روندتے تھے یہ بچون کا کھیل تھا
۲۵
دونون جدھر جھپٹ گئے باگون کو موڑ کے
روحین گریز کرنے لگین جسم چھوڑ کے
یون پست کردیا صف اعدا کو توڑ کے
گویا کھلونے پھینک دیئے توڑ پھوڑ کے
دن کھیل کے تھے ڈھنگ مگر بانکپن کے تھے
کیونکر نہون کہ طفل شہ بت شکن کے تھے
۲۶
راتون مین مثل برق بچھرے وہ بیقرار
جنکے انیلے پن پہ ہون پریون کے دل نثار
رومین جو روک لیتے ہین باگون کو شہسوار
اوڑنے کو ہنہناکے مچلتے ہین بار بار
اگر کچھ شرارتین ہین تو عبث دلون کے ہین
کیونکر نہ شوخ ہون کہ فرس کم سنون کے ہین
۲۷
وہ ہمتین کہ حشر بپا ہو جدھر ڈٹین
ضربین وہ قہر کی کہ زمین کے طبق کٹین
ڈر سے قوی تنون کی نہ کیون طاقتین گھٹین
ہر دم یہی ہٹین تھین کہ پیچھے صفین ہٹین
گستاخیان کرین نہ دلیرون کے سامنے
یہ جنگ کھیل سمجھے ہین شیرون کے سامنے
۲۸
ہر پنجہ تھا برق جہان سوز سے نہ کم
چتون غضب کی ناوک دل دوز سے نہ کم
ساعد ضیا مین شمع شب افروز سے نہ کم
جنگ و جدل کی عید تھی نوروز سے نہ کم
اوڑتا تھا بار بار سپاہِ عدو کا رنگ
حیدر کے لعل کھیل رہے تھے لہو کا رنگ
۲۹
نعرے یہ تھے کہ لشکر اہل جفا ہے کیا
میدان سے بھاگتے ہین جری ماجرا ہے کیا
بلوہ یہ نہروان و جمل سے سوا ہے کیا
اک دلگی سمجھتے ہین ہم یہ دغا ہے کیا
افواج روم و شام کی کیا ہست و بود ہے
بیرالعلم مین کودنا یہان کھیل کود ہے
۳۰
تشریف جس پرے مین دم گیرو وار لائے
دوچار افسرون ک ے سرون کو اوتار لائے
کادون مین گھیر کے جسے وہ شہسوار لائے
غل پڑ گیا کہ شیر کے بچے شکار لائے
رستم بھی صید گاہ کے نزدیک آئے تو
پنجے سے انکے اب کوئی اسکو چُھرائے تو
۳۱
آئے جدھر وہ لشکر جاہ و حشم لیئے
صف توڑی طبل فوج کے پھاڑے علم لیئے
رَو مین نہ مرکبون نے بھی دم ایکدم لیئے
ہاتھ آئے تب ہوا کو قدم جب وہ تھام لیئے
وحشی غزال دنگ ہون حیران پرند ہون
اس دھوم کی دغا ہو تو ایسے سمند ہون
۳۲
وہان شور حرب و ضرب تھا مابین رزمگاہ
تکتے تھے درسے یہان جرم شاہ دین پناہ
چھپ جاتے تھے نگاہ سے جسدم وہ رشک ماہ
ہوتا تھا غل کہ خیر ہو بچون کی یا الٰہ
چرتے تھے لڑکے جب سپہ پر غرور سے
مادر بلائین لیتی تھی ہنس ہنس کے دور سے
۳۳
تن کر جو نیزہ بازون پہ جاتے تھے وہ اسد
حضرت ادھر پکارتے تھے یا علی مدد
یہ کم سنی یہ پیاس یہ کوشش یہ جدوجہد
دور انسے رکھیو اے مرے خالق نگاہ بد
حملون مین صاف حیدر صفدر کا ڈھنگ ہے
عباس دیکھتے ہو یہ بچون کی جنگ ہے
۳۴
نو دس برس کے سن مین یہ جنکی ہے کارزار
بچتے شباب تاب تو یہ تھے فخر روزگار
بوٹہ سے چھوٹے چھوٹے قد اور پھول سے عذار
بڑھ بڑھ کے وار کرنے پہ کیونکر نہ آئے پیار
لڑنے مین بھوک پیاس کو بھی بھولے جاتے ہین
لیکن بڑا غضب ہے کہ دم پھولے جاتے ہین
۳۵
گو ولولے مین گھوڑون کو گرمائے جاتے ہین
پر دھوپ وہ کڑی ہے کہ تیورائے جاتے ہین
خونخوار تیر پیاسون پہ برسائے جاتے ہین
آثار زخمی ہونے کے اب پائے جاتے ہین
بازو جو تھک گئے ہین تو حالت عجب ہے
بھائی بہن کے لٹنے کی ساعت قریب ہے
۳۶
یہ کہکے بھانجون کو جو حضرت نے دی صدا
مڑمڑ کے دیکھنے لگے وہ دونوں مہ لقا
حملون سے ضیغمون کے جو مہلت ملی ذرا
چارون طرف سے ٹوٹ پڑی فوج اشقیا
بے بس ہوئے کہ وار ہزارون کے چل گئے
تیغین چبائین غصے سے اور دم نکل گئے
۳۷
بچون کو روئے جس گھڑی شپیر نیک خو
آنکھین غضب سے ہو گئین نوشاہ کی لہو
دل کو ہوئی عروس شہادت کی آرزو
سوچے کہ ہم بھی خون مین نہاکر ہون سرخرو
تازہ ملے تھے داغ دل نامراد کو
بیڑہ اوٹھا کے مرنے کا آئے جہاد کو
۳۸
مُنھ سرخ فرط غیظ سے اور دل مین شوق جنگ
دولھا بنے ہوے تھے مگر زیست سے بتنگ
لاکھون سے حرب مین نہ توقف نہ کچھ درنگ
سہرا اولٹ کے میان سے لی تیغ شعلہ رنگ
لاشون سے پاٹنے لگے دشت نبرد کو
ملنے لگی براتِ اجل فرد فرد کو
۳۹
تاکا جسے اجل ہوئی اوسکے گلے کا ہار
جان اسنے نذر کی تو کیا اوسنے سر نثار
زخمون کے پھول بارش خون دشت لالہ زار
تازہ سمان تھا طرفہ تماشہ نئی بہار
بسمل جو ہر طرف سپہ خود فروش تھی
مثل عروس رن کی زمین سرخ پوش تھی
۴۰
وہ رنگ روپ تیغ کا وہ حسن وہ کجی
وہ برق و شرق برق فلک جس سے ملتجی
دولھا کی ہمدم اور دولھن کی طرح سجی
رن پر چڑھی تو نوبت فتح و ظفر بجی
جلوے سے فیضیاب جلال و حشم ہوے
تیغین جُھکین ادب سے سلامی علم ہوئے
۴۱
تلوار تھی لہو مین شناور ادھر اودھر
نازل تھا قہر حضرت داور اِدھر اودھر
ہوتا تھا حملہ ور ادھر اودھر
جانون کی ہو رہی تھی نچھاور ادھر اودھر
جمعیت سپاہ مین کیا ابتری ہوئی
خالی تھے جسم گود اجل کی بھری ہوئی
۴۲
وہ رخش ماہرو کی سجاوٹ وہ بانکپن
مُکھڑا وہ دلفریب کہ ہو شرمگین دولھن
ہیکل کا نور عقد ثریا پہ طعنہ زن
پیاری ادائین ناز انوکھے نیا چلن
عشوہ نہین ستم نہین یا دلبری نہین
پھر کون کہہ سکے کہ یہ گھوڑا پری نہین
۴۳
وہ حسن وہ نباؤ وہ مہتاب سی جبین
وہ جسم صاف صاف کہ مُنھ دیکھ لین حسین
باریک جلد وہ کہ فدا برگ یاسمین
ظاہر رگین تھین صورت خط جس طرح نگین
چہرہ کا عکس سینے سے سب آشکار ہے
آئینہ جمال عروسی نثار ہے
۴۴
دم لے نہ تا بہ قاف اوڑے گر مثال طیر
یہ جان اور ہے کسی گھوڑے کی اوس بغیر
سرعت کو پہونچے عقل بشر کی یہ ہے بخیر
سیّار دنگ ہون جو کر رہے آسمان کی سیر
اسوار پھیر دے جو عنان جمکے زین پر
پہونچے یہ عکس برق سے پہلے زمین پر
۴۵
ہمراہ تیغ موت جھپٹتی تھی دمبدم
خون کیا کہ عمر فوج کی گھٹتی تھی دمبدم
تاریک رات ڈھالون کی کٹتی تھی دمبدم
سائے سے ڈر کے دھوپ سمٹتی تھی دمبدم
تھرّا رہا تھا نیّر گیتی فروز بھی
دہشت یہ بڑھ گئی تھی کہ گھٹتا تھا زور بھی
۴۶
نعرہ یہ تھا کہ قہر خدا ہے ہماری تیغ
جس جس سے ڈر گئے وہ بلا ہے ہماری تیغ
یہ جان لو کہ قلعہ کشا ہے ہماری تیغ
تیزی مین برق سے بھی سوا ہے ہماری تیغ
دہشت سے زلزلہ نظر آئے زمین مین
ڑ جائے کوہ پر تو در آئے زمین مین
۴۷
رُکتے نہ تھے جو قسام جرار ایکدم
چلنے مین دم نہ لیتی تھی تلوار ایکدم
تھم کر نہ سانس لیتا تھا رہوار ایکدم
پاتے تھے جاے امن نہ خونخوار ایکدم
فرق آگیا حیات کے بھی رنگ روپ مین
پھولا تھا دم اجل کا بھی اوس دوڑ دھوپ مین
۴۸
لشکر کے قلب مین جو لڑے قاسم جوان
رن کی زمین لہو سے بنی رشک بوستان
آئے نکل نکل کے صفون سے جو پہلوان
چوٹین پڑین کہ ہل گئے رستم کے استخوان
لڑکر سرون کو تن سے اوتارا تو دم لیا
ارزق کے چار بیٹون کو مارا تو دم لیا
۴۹
نکلا عوض جو بیٹون کا لینے وہ نابکار
باندھے تتق غرور و تکبر کے بیشمار
حملے کیئے شقی نے غضب کے ستم کے وار
لیکن ادھر تھی سینہ پر حفظ کردگار
ضرب ایک انکی پڑتے ہی فی النّار ہو گیا
گھوڑے سمیت پیل و مان چار ہو گیا
۵۰
نامی جوان جری نے جو مارے بصد حشم
اوٹھتا تھا الحفیظ کا غل رن مین دمبدم
انجام کار فوج کے حربے چلے بہم
دریاے خون مین ڈوب گئے سر سے تا قدم
پھولے پھلے نہ گلشن دنیاے زشت مین
جوڑا پہن کے سرخ سدھارے بہشت مین
۵۱
تحریر وصف جنگ علمدار ہے اہم
ڈر سے شگاف ہو گیا ہے سینۂ قلم
پیدا صریر سے ہے یہ آواز دمبدم
ہوتا ہے تیغ سے اس میدان مین سر قلم
مجکو بجا ہے گر نہ ہو یار اثبات کا
دیکھو کہ آب آب ہے زہرہ دوات کا
۵۲
مطلع
اے شیر حق کے شیر جلال و غضب دکھا
تابان صفون مین صاعقۂ قہر رب دکھا
نقشہ حُںین و خیبر و خندق کا اب دکھا
تلوار کھینچ ضرب امیر عرب دکھا
حملے وہی ہون شور بگیر و بزن وہی
سکے پڑین دلون پہ عیان ہو چلن وہی
۵۳
نکلی وہ تیغ میان سے اے فوج شام ہٹ
زین پر سنبھل کے بیٹھ چکے ہین فرس جھپٹ
حیدر کا شیر بڑھتا ہے اے دور کفر گھٹ
آپ آستین اولٹ چکے ہین اے زمین اولٹ
اسدم جلال ہے خلفِ بوتراب کو
اے چرخ روک لے سپر آفتاب کو
۵۴
لو برق تیغ کو کوند کے آئی ہلے جگر
لو فوج کی بہیر چلی جانب سقر
لو آئی گھاٹ پر بھی لپک کر وہ شعلہ ور
لو آگ لگ گئی لب دریا اوڑے شرر
لو ناریون نے ہاتھ اوٹھایا لڑائی سے
لو شیر ہانپتے ہوے بھاگے لڑائی سے
۵۵
گرنے لگی صفون پہ علی الاتصال تیغ
بد اخترون کو کرنے لگی پائمال تیغ
بڑھ بڑھ کے جب چمکتی تھی شکل ہلال تیغ
اوٹھتی تھین اونگلیان کہ یہ ہے ذی کمال تیغ
ملتا نہ تھا پتا کمر و فرق و صدر کا
ہنر ضرب مین سمان تھا عیان جنگ مدر کا
۵۶
کہکتے تھے تول تول کے شمشیر لاجواب
سر بر ہو اس سے کوئی بداختر یہ کیا ہے تاب
ہے اسکے ڈر سے زہرۂ مرنج آب آب
تھرّا گئے گرچہ برج اسد مین ہو آفتاب
ضربت سے حال برق فلک کا سقیم ہو
پیکر زحل کا مثل دوپیکر دو نیم ہو
۵۷
رُستم ہماری ضرب کو روکے مجال کیا
سہراب کیا ہے ارجن و بہرام وزال کیا
مغفر کی کیا بساط ہے لوہے کی ڈھال کیا
تودے ہین خاک کے متحجر جبال کیا
پامال کر چکین جو جنود مصاف کو
ٹکڑے اوڑا کے پست کرین کوہ قاف کو
۵۸
حیدر کا طور شیر کی جنگ وجدل مین تھا
برپا تھا حشر تہلکہ دشت و جبل مین تھا
بازو ہر اک شریر کا دست اجل مین تھا
قابو مین دل نہ ایک کا لشکر کے دل مین تھا
گھیرے ہوئے تھا رنج و الم بھی ہراس بھی
ششدر تھے خوف تیغ سے پانچون حواس بھی
۵۹
کوندی جو برق لشکر دشمن مین ہر طرف
غل الامان کا اوٹھنے لگا رن مین ہر طرف
بھاگے درند دشت کے دامن مین ہر طرف
شعلون سے آگ لگنے لگی بن مین ہر طرف
غل تھا کہ چار سو عمل اس شعلہ در کا ہے
بھاگو ارے یہ دشت نمونہ سقر کا ہے
۶۰
حملون سے دل سپاہ کے ۔۔۔۔۔۔ تھے بار بار
جنگل کے نخل خوف سے ہلتے تھے بار بار
پھل باغیون کو ظلم کے ملتے تھے بار بار
کٹ کٹ کے پھول ڈھالون کے کھلتے تھے بار بار
مقتل مین ہر طرف تھا سمان لالہ زار کا
فصل خزان دکھاتی تھی موسم بہار کا
۶۱
کرتی تھی چار آئینے تلوار چور چور
ہر استخوان ظالم غدار چور چور
سرمست کفر تھے دم پیکار چور چور
شیشون کی طرح ہوتے تھے میخوار چور چور
کم ظرف سرکشی کے عوض پائمال تھے
بعدِ فنا سرون کے بھی کانسون مین بال تھے
۶۲
زخموں سے کسکا جسم سراپا چمن تھا
پیش نگاہ کھیت تھا لالے کا رن نہ تھا
سالم سپاہ مین کوئی پیمان شکن نہ تھا
چرکا نہ جس پہ ہو کوئی ایسا بدن نہ تھا
کیا پائمال لشکر باغی تھا دشت مین
گھوڑا بھی ہر سوار کا داغی کا دشت مین
۶۳
جس پر پڑی اجل تو قدم لے کے ہٹ گئی
یہ سر سے خود رخ سے جھلم لے کے ہٹ گئی
پھر آگئی تو صدر و شکم لے کے ہٹ گئی
سم دیکے خون چاٹ کے دم لیکے ہٹ گئی
بجلی جو تھم گئی تو فرس کوندنے لگا
سبزے کی طرح لاش عدو روندنے لگا
۶۴
برسا رہی تھی آگ جو شمشیر شعلہ ور
اوڑتے تھے ہوا مین پھرتے تھے چارون طرف شرر
پُھکتا تھا بن بھڑکتے تھے گھوڑے اِدھر اودھر
جلتی تھین مشعلین کہ سنانین تھین جلوہ گر
اُف اُف کا شور کرتے تھے  ناری کھڑے ہوئے
ڈھالین دکھا رہی تھین پھپھولے پڑے ہوئے
۶۵
شعلون سے اوسکے فوج مین ناری تھے سب کباب
تھا مثل موے سوختہ زر ہون کو پیچتاب
نکلین تھین خنجرون کی زبانین براے آب
تلوارین یہ چلین کہ ہوئین بس سیاہ تاب
تھے گرز بھی تپے ہوئے پیکان بھی بھال بھی
کالی جُھلس کے ہوگئی ایک ایک ڈھال بھی
۶۶
جسپر وہ بانی رستم و جور آگئی
آفت جفا شعار پہ بے طور آگئی
ساتھ اوس بلا کے ایک بلا اور آگئی
بڑھ کر اجل بھی سامنے فی الفور آگئی
ظلم و جفا کا دونون نے بدلا بہم لیا
اسنے لہو گلے کا پیا اوسنے دم لیا
۶۷
بچنے کا جو خیال ہر اک دل سے دور تھا
دھڑکا نہ غم نہ خوف و خطر دل سے دور تھا
دل بر سے تھا ہٹا ہوا بر دل سے دور تھا
خون تن سے دل جگر سے جگر دل سے دور تھا
مضطر تھی روح سانس پیا پے دوش مین تھی
رگ رگ کے ساتھ روح بھی ہر دم کشش مین تھی
۶۸
وہ تیغ جس طرف دم پیکار گر پڑی
گویا تڑپ کے برق شرر بار گر پڑی
جسدم برس پڑی صف کفار گر پڑی
بولی اجل وہ کفر کی دیوار گر پڑی
اک دم مین ابن قلعہ شکن فتحیاب ہے
دیکھو بنانے خانۂ بدعت خراب ہے
۶۹
باندھے ہوے تھی دھاک جو عباس کے حسام
گھوڑے بھی ڈر سے پیچھے بڑھاتے تھے اپنے گام
ششدر گھڑے تھے فوج مین چپ چاپ اہل شام
گویا بندھی ہوئی تھین رسن مین صفین تمام
زرہین تھین دام مرگ لعینون کی فوج مین
جکڑی ہوئی تھی نہر بھی زنجیر موج مین
۷۰
کیونکر نہ ہو وہ تیغ روانی مین لاجواب
پائی وہ سیل جسنے کئے قصر تن خراب
آتش مزاج ایسی کہ شامی ہوے کباب
اکدم مین سب پہ کھل گئی تاثیر آب و تاب
ڈر سے ہر ایک عربدہ جو خشک ہو گیا
پانی ہوا جگر تو لہو خشک ہو گیا
۷۱
دھارا اوسکی تھی محیط کے دھارے سے تیز تر
جوہر ہر اک چمک مین شرارے سے تیز تر
چالاکیون مین رخش چکارے سے تیز تر
آتش مزاج اُڑنے مین پارے سے تیز تر
ٹھوکر تھی پیل مست کی اوسکی جھڑپ نہ تھی
بجلی تڑپ رہی تھی زمین پر تڑپ نہ تھی
۷۲
وہ تیز رو کہ چل نہین سکتی بہم ہوا
آہو کی طرح شرم سے کرتی ہے رم ہوا
شیحہ وہ ہے کہ شیرون کی ہوتے ہین دم ہوا
خود ابر جست برق جہندہ قدم ہوا
کیا جان ہے کہ قوم نبی جان دنگ ہے
یان دور قاف قاف کے دامن سے تنگ ہے
۷۳
گھوڑا دم وغا صفت پیل مست ہے
بگڑا ہوا سپاہ کا سب بندوبست ہے
شیر ژیان بھی آئے تو ٹاپون سے پست ہے
حملہ ہے رُستمانہ دلیرانہ خبست ہے
برپا ہے غل کہ دھیان کرو اسکے تنگ پر
آیا ہے لو فرس بھی کمر کس کے جنگ پر
۷۴
نازو ادا ہین غیرت معشوق سبزہ رنگ
بجلی قدم نہ پائے یہ چالاکیون کے ڈھنگ
پامالیٔ سپاہ کی ہر بار یون اُمنگ
جیسے کوئی شجاع بپھرتا ہے وقت جنگ
پاکھر جو تن پہ ہے فرس لاجواب کے
گویا زرہ ہے جسم پہ افراسیاب کے
۷۵
دین جان اوسکے حُسن پہ پریان اگر ہون
سب جسم صاف مثل نگین دے رہا ہے لو
گردن کا چم خم اور وہ ہیکل کی زیب و ضو
حلقہ مین اخترون کے نمایان ہے ماہ نو
غل ہے کہ یہ چمک نہین دیکھی ہے یان مین
دیکھو خدا کی شان کرن ہے ہلال مین
۷۶
آتا ہے اور فوج مین جاتا ہے دمبدم
کف غیظ سے دہن مین بھر آتا ہے دمبدم
یکتا جو سب مین آپ کو پاتا ہے دمبدم
گھوڑون سے تن کے آنکھ ملاتا ہے دمبدم
آقا غلام ہے جو شہ نامدار کا
بل ہے کہ خانہ زاد ہون دلدل سوار کا
۷۷
جس دل کو مثل شیر نگاہون مین تاڑ آئے
ڈر سے ہٹی زمین حرکت مین پہاڑ آئے
صف توڑ کر جو فتح کے جھنڈے کو گاڑ آئے
غل پڑ گیا علیؑ در خیبر اوکھاڑ آئے
روئین تنون پہ خوف کی شمشیر چل گئی
مرحب کی روح قعر سقر مین دہل گئی
۷۸
ڈھالون پہ ضرب تیغ دودم ہر نفس پڑی
دو کر دیا اگر سر زین فرس پڑی
حلقے مین گھر کے راس و چپ و پیش و پس پڑے
جب ابر فوج شام کا چھایا برس پڑے
روکا جو گھاٹ کو سپہ بے دریغ نے
چھڑکاؤ خون کا کر دیا سقے کی تیغ نے
۷۹
اللہ رے خوف ضرب علمدار نوجوان
دہشت تھی سخت کوہ لرزتے تھے ہر زمان
پیدا ہواے تُند سے تھا شور الامان
ہلچل یہ تھی کہ ریگ بیابان بھی تھی روان
تھی بحر و بر مین دھاک جو تیغ خوش آپ کی
دریا مین تھین اوٹھی ہوئی ڈھالین حباب کی
۸۰
اللہ ری بازوئے شہ ذیشان کی صفدری
تھی ڈر سے پہلوانون کے ہاتھون مین تھرتھری
فوجون سے گھاٹ چھین لیا مشک بھی بھری
پانی کی اونگلیون مین نہ پہونچی مگر تری
آئی اجل تو وار ہر اک تن پہ چل گیا
بازو کٹے زمین پہ گرے دم نکل گیا
۸۱
حضرت کا لاش پر وہ تڑپنا بچشم تر
نوحے وہ درد و یاس کے نالے وہ پُر اثر
وہ تازہ غم جوان برادر کا الحذر
فریاد مین وہ حُزن کہ ہلتے تھے دشت و در
بازو شکستہ زور بدن کا گھٹا ہوا
ٹکڑے جگر قبا کا گریبان پھٹا ہوا
۸۲
عاشق تھے جسکے سید والا وہ اب نہین
جو تھا علیؑ کے گھر کا اوجالا وہ اب نہین
طفلی سے جسکو گود مین پالا وہ اب نہین
بچون کا تھا جو چاہنے والا وہ اب نہین
بھاوج سے کس طرح یہ خبر برملا کہین
غم دوسرا یہ ہے کہ سکینہؑ سے کیا کہین
۸۳
پہونچی حرم سرا مین جو ناگاہ یہ خبر
نزدیک تھا کہ سب نکل آئین بچشم تر
بھائی کی لاش چھوڑ کے سلطان بحر و بر
آئے محل مین چاک گریبان و نوحہ گر
پر خون علم و جو صحن مین خیمہ کے گڑ گیا
شور و فغان و آہ سے کُہرام پڑ گیا
۸۴
زینب تھین غم سے مضطرب الحال اک طرف
بسمل تھی بنت شاہ خوش اقبال اک طرف
روتی تھی رانڈ کھولے ہوے بال اک طرف
تھے جان بلب شہید کے اطفال اک طرف
گھر مین ہوا قلق جو شہہ کربلائی کو
باہر نکل کے روئے بہت چھوٹے بھائی کو
۸۵
مطلع
جب اکبر جری کو ملی رخصتِ جدال
ہتیار سج کے خیمے سے نکلے بصد جلال
دل تھام کر زمین پہ گرے شاہ خوشخصال
اکبر روان ہوے طرفِ عرصۂ قتال
پہونچے تو کانپ اوٹھی زمین بھی سپہر بھی
دہشت سے زرد ہو گیا تھرا کے مہر بھی
۸۶
سر تا قدم تھی شان سراپے مصطفےٰؐ
چہرے پہ جلوۂ رُخ زیباے مصطفےٰؐ
چلائے سب وہ تھے جو شناساے مصطفےٰؐ
مجرا کرو درود پڑھو آئے مصطفےٰؐ
بیکس سمجھ کے فاطمہؑ کے نور عین کو
نکلے ہین قبر سے کہ بچالین حسین کو
۸۷
نعرہ کیا جری نے کہ یہ ہے خیال خام
مین خاکسار اور وہ رسول فلک مقام
اونکا غلام ہون علی اکبرؑ ہے میرا نام
پر ہان شبیہہ احمد مرسل ہون لاکلام
وارث ہون زور فاتح بدر و حنین کا
پوتا خدا کے شیر کا بیٹا حسینؑ کا
۸۸
رتبہ ہے جس حسینؑ کا پیش خدا جلیل
خادم ہین جس حسین کے میکال و جبرئیل
دنیا مین جو حسین ہے بیمثل و بیعدیل
ہے جو حسین مالک تسنیم و سلسبیل
پردیس مین تباہ کیا جس حسینؑ کو
تمنے بُلا کے لوٹ لیا جس حسینؑ کو
۸۹
صابر کا گو پسر ہون مین اے قوم نابکار
لیکن ہے جرأت اسد اللہ نامدار
تلوار کھینچ لون تو قیامت ہو آشکار
گھوڑے کی باگ لون تو ابھی ہون صفون کے پار
ممکن نہین کہ لاکھ جوان بڑھ کے ٹوک لین
تم کیا مجھے تمھارے فرشتے تو روک لین
۹۰
یہ کہکے تیغ لی غضب آیا لعین ہٹے
دریا بڑھے جو تھے وہ کہین سے کہین ہٹے
بجلی جھپک کے رہ گئی روح الامین ہٹے
نزدیک تھا پہاڑون کو لیکر زمین ہٹے
خائف تھی بوتراب کے پوتے کے وار سے
پر دم مین دب کے رہ گئی لاشون کے بار سے
۹۱
حملون مین مثل شیر تھا جرار کا چلن
آہو کو دنگ کرتا تھا رہوار کا چلن
پانی تھے قلب دیکھ کے تلوار کا چلن
سب ذوالفقارِ حیدر کرار کا چلن
ہل جائین جس سے کوہ وہ ہکّا اسی کا ہے
جھنکار ضرب مین تھی کہ سِکا اسی کا ہے
۹۲
جس غول پر جھپٹ کے وہ ضر تمام آگیا
ہر سخت جان کو موت کا پیغام آگیا
بھاگا کوئی کوئی تہہ صمصام آگیا
یہ زخم کھاکے گر گیا وہ کام آگیا
ہر نخل بلوغِ ظلم قلم ہوتا جاتا تھا
رہ رہ کے زور کفر کا اکم ہوتا جاتا تھا
۹۴
آتے تھے بھول کر نہ اسد بن مین خوف سے
طائر چھپے ہوے تھے نشیمن مین خوف سے
دم لیتی تھی نہ روح کسی تن مین خوف سے
چھپتے تھے کوہ دشت کے دامن مین خوف سے
تھے چشم پوش چشمۂ شیرین پہاڑ مین
صحرا چھپا ہوا تھا درختون کی آڑ مین
۹۵
سن سن چلی گئی کسی موذی کو ڈس کے تیغ
چھائی مثال ابر تو پلٹی برس کے تیغ
ڈورے سے قطع کر گئی رشتے نفس کے تیغ
جب سر چڑھی اوتر گئی نیچے فرس کے تیغ
آئی تھی برق بن کے پری بن کے اوڑ گئی
ٹکڑے گرے زمین پہ تو یہ تن کے اوڑ گئی
۹۶
ناگن کہون جو اوسکو تو اوسمین یہ پیہم نہین
چم خم ہے ماہ نو مین مگر تیز دم نہین
لیلی کہون تو اوسکا یہ ج اہ و حشم نہین
بجلی کہون تو اوس سے یہ افزون ہے کمر نہین
ضربت کے ڈر سے کوہ بھی دامن سمیٹ لے
کس جسکو دیکھنا ہو کمر مین لپیٹ لے
۹۷
وہ تیغ شعلہ ریز وہ شبدیز تند خیز
بجلی سے گرم سیل سے برتر ہوا سے تیز
اشک بہار گل سا بدن بال مشکبیز
وہ قطرہ زن کہ ابر خجالت سے قطرہ ریز
صرصر بھی ساتھ چلنے مین جسکے تنگ ہو
گردش وہ جس سے ابلق ایام دنگ ہو
۹۸
گو پر نہین پر اوڑتا ہے چارون طرف سے جب
ہوتا ہے طائران فلک سیر کو عجب
مرغ نظر کو پیش روی کی ہے تاب کب
دوگام اُسکے ساتھ نہ پہونچے عقب قب
کیا ذکر یہان کسی فرس لاجواب کا
مشکل عقاب کو ہے تعاقب عقاب کا
۹۹
غل تھا پری جمال و صبا دم ہے یہ فرس
آہو سے ہر قدم پہ مقدم پہ مقدم ہے یہ فرس
گرمائے گر تو برق مجسم ہے یہ فرس
کہدے کوئی براق سے کچھ کم ہے یہ فرس
نظرون مین پست اوج سپہر بلند ہے
ہمصورت رسولؐ خدا کا سمند ہے
۱۰۰
پانی نہ مانگا تیغ دو دم جس پہ چل گئی
دم مین تہہ فرس تھی جو فارس پہ چل گئی
ابت نہ ساتھیون کو ہوا کس پہ چل گئی
ٹکڑے گرے تو سب نے کہا اس پہ چل گئی
سیفی سے تیز ہے کہین سیف اس جوان کی
بولی اجل کہ فکر کرو اپنی جان کی
۱۰۱
بجلی کی طرح تیغ سوارون پہ جب گری
پیدل ڈرے کہ ہم پہ یہ برق غضب گری
اسنے وہین پہونچ کے کہا پہلے کب گری
ہُشیار ہوکہ جب نہ گری تھی تو اب گری
اوٹھ اوٹھ کے بار بار سوے اشقیا گرون
مین برق آسمان نہین جو ایک جا گرون
۱۰۲
نعرے کبھی ہین اور کبھی شیرانہ ہمہمے
ابتر کیا اونھین جو رسالے کہین جمے
لڑنے مین فکر ہے کہ نہ بازو کہین امے
بڑھکر کبھی صفون کو ہٹایا کبھی تھمے
فوجون کی دہنے بائین اگر بھیڑ ہوگئی
جب چھیڑ کہ سمند بڑھے چھیڑ ہوگئی
۱۰۳
دم رُک گئے تھے تیغ زنون کے میان جنگ
دہشت سے چار آئینہ والے کھڑے تھے دنگ
عاجز تھے سخت وہ جو اوٹھائے ہوئے تھے سنگ
خود بھاگتے تھے تیر فگن صورت خدنگ
رویوش در روپوش نہان یکہ تاز تھے
گرزِ گران قلم تھے گریزان گراز تھے
۱۰۴
کٹتے ہین تیر ظلم کبھی اور تبر کبھی
ٹکڑے کبھی ہین جسم برستے ہین سر کبھی

غازی ادھر کبھی ہے اودھر حملہ ور کبھی
محشر ادھر کبھی ہے قیامت اودھر کبھی
ہر مرتبہ وغا کا نیا رنگ ڈھنگ ہے
اب خبر ہو کہ برچھیون والون سے جنگ ہے
۱۰۵
حلقے مین آگئے ہین جو اون سب کے ناگہان
لڑتے ہین باحواس مگر اکبرؑ جوان
مہمیز کرکے اسپ اوڑاتے ہین ہر زمان
نکلین مگر کدھر سے کہ ہین گرد برچھیان
نوکون کے بیچ مین ہے یہ رنگ اوس جناب کا
کانٹون مین پھول ہوتا ہے جیسے گلاب کا
۱۰۶
غصے مین گاہ سیف ہلائی بصد وقار
کا وا کبھی فرس کو دیا ہوکے بے قرار
ناگاہ اک شقی نے کیا تاک کر جو وار
سینے کو توڑ کر ہوئی برچھی جگر کے پار
کھینچا جو پھل تو درد سے جی سنسنا گیا
بہہ کر لہو جگر کا رکابون پہ آگیا
۱۰۷
اوس غول سے تڑپ کے جو نکلا وہ لقا
دو چار زخم لگ گئے سینے پہ جابجا
آگے بڑھے تو اور قیامت ہوئی بپا
تیغین عقب سے پڑنے لگین وا مصیبتا
جرأت سے ضعف مین جو لعینون پہ پھر پڑے
وہ درد اوٹھا تکان سے جگر مین کہ گر پڑے
۱۰۸
تکتے تھے رن کو دور سے شپیر نامدار
آنکھون سے تھا نہان جو پسرِ دل تھا بیقرار
آلودہ خون مین برچھیان دیکھین جو ایکبار
سمجھے کہ قتل ہو گیا فرزند گلغدار
آگے بڑھے تو رنج و تعب لاتعد ہوا
باجون کا شور فتح کا غل گوش زد ہوا
۱۰۹
گھبرا کے پوچھنے لگے سلطان بحر و بر
ہے ہے یہ کون مر گیا کسکی ہوئی ظفر
سب نے کہا کہ قتل ہوا آپ کا پسر
دم توڑتا ہے خاک پہ کڑبل جوان اودھر
تن چور پار تیر کے پیکان گلو سے ہین
سب برچھیان یہ سُرخ اوسی کے لہو سے ہین
۱۱۰
رکھتا تھا عشق آپ سے فرزند مہ لقا
ہنگام قتل اپنی نہ کچھ فکر تھی ذرا
غم تھا اکیلے ہوگئے اب شاہ کربلا
نعرے یہ دمبدم تھے کہ بابا کے مین فدا
آنکھین اوسی طرف تھین وہ جب تک تھا زین پر
حضرت کا نام لیکے گرا ہے زمین پر
۱۱۱
یہ سُنکے کانپنے لگے سلطان انس و جان
آنکھون سے جائے اشک ہوا خونِ دل روان
آواز دی کہ سنتے ہوے اکبر جوان
باتین یہ طعن کی ہین کہ سر تیز برچھیان
دریا تمھارے زخم سے وہان خون کے بہتے ہین
یان ہم بھی زخم تیغ زبان دل پہ سہتے ہین
۱۱۲
یہ کہکے پیٹتے ہوے شاہ امم چلے
ہمراہ لیکے لشکر درد و الم چلے
کیونکر بشر اوٹھائے ہوے کوہ غم چلے
سب جسم کانپنے لگا جب دو قدم چلے
آنکھون مین بار بار جو آنسو بھر آتے ہین
کچھ سوجھتا نہین کہ کدھر دوڑے جاتے ہین
۱۱۳
ماتم مین ہے یہ حالت مظلوم کربلا
عُریان سر دیدہ گریبان برہنہ پا
رستے مین ہین جو فوج کے خیمے ہزار ہا
گر پڑے ہین اولجھ کے طنابون مین جابجا
کہتے ہین کیون نہ ضعف کا ہمپر وفور ہو
بیٹا صدا سناؤ کہ اب کتنی دور ہو
۱۱۴
قابو مین دل نہین مرے دلبر مین کیا کرون
دنیا سیاہ ہے مہ انور مین کیا کرون
پہونچاؤن وہان تک آپکو کیونکر مین کیا کرون
رستہ پہاڑ ہوگیا ہے اکبرؑ مین کیا کرون
بدلے تمھارے زخم سنان ہم نہ سہہ  گئے
ان سختیون مین ٹھوکرین کھانے کو رہ گئے
۱۱۵
فرما کے یہ جو اور بڑھے آپ چند گام
رستے مین تھا پسر پہ نظر نے کیا نہ کام
آہستہ دی صدا یہ پسر نے کہ یا امام
آگے نہ جایئے کہ اسی جا ہے یہ غلام
بیتاب ہوکے سرور دلگیر پھر پڑے
پھیلا کے ہاتھ پہلوئے اکبر مین گر پڑے
۱۱۶
آنسو بہا کے زانو پہ رکھا پسر کا سر
فرمایا کیا گذر گئی اے غیرت قمر
کی عرض یون تو چور ہون زخمون سے سر بسر
بر اک سنان لگی ہے کہ ٹکڑے ہے سب جگر
نقشہ ہماری زیست کا تبدیل کر دیا
وہ درد ہے کہ روح کو تحلیل کر دیا
۱۱۷
چھاتی کو پیٹ کر یہ پکارے شہہ زمان
ہے ہے ہٹاؤ ہاتھ مین دیکھون تو میری جان
بولے کراہ کر یہ علی اکبر جوان
لگ جائیگی ہوا تو ابھی ہوگا دم روان
خون جم گیا ہے ہاتھ اوٹھایا نہ جائیگا
بابا یہ گھاؤ ہمسے دکھایا نہ جائیگا
۱۱۸
سنتے ہی یہ جگر مین در آئی سنان غم
تڑپے زمین پہ صورت بسمل شہہ امم
ناگہ پکارے شہہ کو کئی بانی رستم
بیٹا جوان مر گیا یا توڑتا ہے دم
کیا اوسکا رنج خود جسے ہاتھون سے کھو چکے
اب اپنا سر کٹایئے اکبر کو رو چکے
۱۱۹
صابر نے اس سخن کا نہ مطلق دیا جواب
دیکھا فلک کو یاس سے بادیدۂ پُرآب
تھرائے خاک پر علی اکبر بصد عتاب
بیتاب درد سے تھے پہ دل کو رہی نہ تاب
رنج پدر سہا نہ گیا اوس دلیر سے
سینے کا زخم چھوڑ کے اوٹھ بیٹھے شیر سے
۱۲۰
پہلو مین ڈھونڈھنے لگے شمشیر بے مثال
فرزند سے لپٹ گئے شپیر خوش خصال
فرمایا صدقے تیری شجاعت کے میرے لال
بیٹا نہین ہے جنگ کے قابل تمھارا حال
مہمان ہو کوئی دم مین زمانے سے جاؤگے
پھر دشمنون سے باپ کو کیونکر بچاؤگے
۱۲۱
اوٹھے جو غیظ مین تو نہ سنبھلا گیا ذرا
اوبلا لہو کہ ڈوب گئی شاہ کی قبا
پھر چل گئی سنان جو بھری زخم مین ہوا
آیا عرق جبین پہ ہوے سرو دست و پا
آنسو ڈھل آئے دیکھ کے صورت حسینؑ کی
بے نور آنکھین ہونے لگین نور عین کی
۱۲۲
لینے لگا جی ہچکیان فرزند تشنہ لب
بیتاب ہوکے رونے لگے سرور عرب
گردن ڈھلی تو ہاتھون پہ لیکر بصد لقب
چاہا حسین نے کہ لٹا دین زمین پہ اب
مان کو تباہ باپ کو برباد کر گئے
سر خاک تک پہونچنے نپایا کہ مر گئے
۱۲۳
جلدی لٹا کے خاک پہ مست میت بحال زار
سر اپنا پیٹنے لگے شپیرؑ نامدار
آواز دی کہ سُو گئے کیا تم پہ مین نثار
ہشیار ہوکہ آگئے نزدیک نابکار
یہ کیا ابھی تو جوش شجاعت تھا آپ کو
لو اب بچاؤ تیغون سے مظلوم باپ کو
۱۲۴
اے صفدر و شجاع و دلاور یہ کیا ہوا
بولو تو کچھ ارے مرے دلبر یہ کیا ہوا
اوٹھتے تھے تم تو غیظ مین آکر یہ کیا ہوا
کیون تھرتھراکے رہ گئے اکبر یہ کیا ہوا
روکا پدر نے اسلئے خاموش ہوگئے
یا تین دن کی پیاس سے بیہوش ہوگئے
۱۲۵
اے نور عین ضبط کا یارا نہین ہمین
کچھ کم اجل سے ہجر تمھارا نہین ہمین
سب مر گئے کسی کا سہارا نہین ہمین
اب زیست ایک دم بھی گوارا نہین ہمین
سینے مین دل تڑپتا ہے عرصہ نہ اب کرو
یا آپ آؤ یا ہمین بیٹا طلب کرو
۱۲۶
کس وقت مین چُھٹے ہو تم اے غیرت چمن
مجبور سب طرف سے ہوا جب یہ بیوظن
ممکن لحد نہ غسل نہ کافور نہ کفن
لاشہ زمین گرم پہ اور گرد تیغزن
روؤن تمھین کہ حال پہ اپنے بکا کرون
مرنا تمھارا اور یہ محن ہاے کیا کرون
۱۲۷
یہ کہکے پیٹتے تھے ادھر سرور زمان
آنے لگی یہ دور سے آواز ناگہان
نکلی ہون ڈھونڈھنے کو مین ناشاد و خستہ جان
لوگو کدھر ہے لاش علی اکبرؑ جوان
ہر سمت شادیانے ہین ہر سو ہجوم ہے
ہے ہے یہ میرے شیر کے مرنے کی دھوم ہے
۱۲۸
بچہ مُرادون کا پالا تھا کیا کرون
یوسف لقا وہ گیسوون والا تھا کیا کرون
بہر اجل یہ حُسن نکالا تھا کیا کرون
ہے ہے ابھی تو ہوش سنبھالا تھا کیا کرون
غازی بھی بُرد بار بھی عاقل بھی ہوگئے
گھر سے نکل کے مرنے کے قابل بھی ہوگئے
۱۲۹
فریاد ہے کہ کھو گیا یان آکے میرا لال
پکڑا ہے موت نے اسی بن مین مرا غزال
کھیتی مری ہوئی اسی سرحد مین پائمال
کاٹا گیا یہین وہ پھپھکتا ہوا نہال
زخمی ہوا وہ شیر اُسی کارزار مین
میرا چمن لٹا ہے اسی خارزار مین
۱۳۰
ڈھونڈھون کہان ارے مرے ہمشکل مصطفاؐ
آرام جان ارے مرے ہمشکل مصطفاؐ
مرتی ہے مان ارے مرے ہمشکل مصطفاؐ
کڑیل جوان ارے مرے ہمشکل مصطفاؐ
اس صفدری سے مرنے کے زینب نثار ہو
مین تو یہ جانتی تھی کہ تم جان ہار ہو
۱۳۱
زینبؑ ہون دے ارے علی اکبر مجھے جواب
کیا تجھپہ بنگئی کہ نہین بولنے کی تاب
ہے ہے وہ دن نُمو کے وہ چہرے کی آب و تاب
دیکھا گیا نہ پیر فلک سے ترا شباب
ہو جائے سب جہان یہ اندھیرا تو خوب ہے
اے میرے آفتاب کدھر تو غروب ہے
۱۳۲
سُنکر صداے زینب ناشاد و نوحہ گر
صدمے سے بیقرار ہوے شاہ بحر و بر
آواز دی یہ لاش پسر کو بچشم تر
لو اس ستم کی ہو گئی خیمہ مین بھی خبر
آخر قلق سے بنت علی کو نہ کل پڑی
بیٹا تمھاری پالنے والی نکل پڑی
۱۳۳
یہ کہکے دوڑے جانب خواہر شہہ زمان
چلائے کیا غضب کیا آتی ہو تم کہان
پھیلا ہوا ہے چار طرف لشکر گران
تڑپے گی غم سے روح علی اکبر جوان
رو آئے ہم پسر کے تن پاش پاش پر
اب تم نکل کے روئیو بھائی کی لاش پر
۱۳۴
سمجھا کے لیگئے جو بہن کو امام دین
بچھّین صفین بپا ہوا ماتم ہلی زمین
بس اے انیسؔ روچکے مجلس مین سامعین
یہ دھیان ہے کہ طول سے بیدل نہون کہین
موقوف حال سرور عالی مقام کر
لازم ہے مرثیہ کو اسی جا تمام کر


رباعی
اپنو کا گلہ نہ غیر ذالک کا ہے
کیون سعی نہ کی قصور سالک کا ہے
تعذیر دے یا عفو کر اے رب کریم
ملوک پہ اختیار مالک کا ہے
