www.emarsiya.com
نقوش

مرثیہ 14

میداں میں آمد آمد فصل بہار ہے

1
میداں میں آمد آمد فصلِ بہار ہے
حضرت سے رخصت پسر گلعزار ہے
عازم نبرد گاہ شجاعت شعار ہے
جو لال رونق چمن روزگار ہے
ماتم بپا ہے خانہ شیر الہٰ میں
باہرحسینؑ روتے ہیں مال خیمہ گاہ میں

2
ہے جوڑے دونوں ہاتھوں کو فرزند نوجواں
آنکھیں مگر چراتے ہیں شاہنشہ زماں
مظلوم پر ضعیف پہ گرتا ہے آسماں
آ آ کے دیکھ جاتی ہے پردے کے پاس ماں
ہے یہ دُعا رضا نہ ملے نونہال کو
یا رب ! بچا لے بانوئے بیکس کے لال کو

3
کہتی تھی بنت فاطمہؑ تھامے ہوئے جگر
کیوں بیبیو ! کھو علی اکبرؑ کی کچھ خبر
رخصت میں کیا ہے مرضی سلطان بحر و بر
ہے ہے بچے گا یا نہ بچے گا مرا پسر
حضرت نے کیا کہا پسر تشنہ کام سے
کیا گفتگو ہے اب شہ عالی مقام سے

4
اکبرؑ کی جب کیجو اے میرے کردگارہ
میرا تو دل ابھی سے ہے سینہ میں بیقرار
نزدیک ہے کہ تن سے نکل جائے جان زار
کیا ہے کہ مجھ تک آئے نہ سلطان نامدار
کہ دو وہ جو کلام شہ نیک خو سنے
جا کر کوئی وہاں کی ذرا گفتگو سنے

5
وہ عمر بھر کی میری کمائی ہے بیبیو !
لٹتی ہوں کربلا میں دہائی ہے بیبیو !
دولت بڑے دُکھوں سے یہ پائی ہے بیبیو !
بے تاب اب بتول کی جائی ہے بیبیو !
رعشہ ہے سارے جسم میں ہا تھوں کو ملتی ہوں
اب ننگے پاؤں خیمہ سے باھر نکلتی ہوں

6
اب صاحبو پسر ہے مرا فخر خانداں
خوش رو سعید صاحب توقیر و عزو شاں
دیکھا ہے کس نے خلق میں اس طرح کا جواں
گر ہے تو وہ ہے ثانی پیغمبر زماں
برج شرف یہ گھر ہے تو وہ آفتاب ہے
سب میں مرا سعید پسر انتخاب ہے

7
بیٹوں کو میں نے صدقہ فقط اس لیے کیا
تا ردّ ہو میرے لال کی آئی ہوئی بلا
ہے سارے گھر کی آنکھوں کا تارا وہ مہ لقا
وہ کون سا بشر ہے جو اس پر نہیں فدا
پھوپھیوں کی ماں کی سبط پیمبرؐ کی جان ہے
اک مجھ پہ کیا وہ لال تو سب گھر کی جان ہے

8
یاں کا تو یہ ہے ذکر سنو واں کا ماجرا
کہتے ہیں باپ سے علی اکبر بہ التجا
اے قبلۂ زمین و زماں شاه کربلا
کچھ عرض ہے غلام کی سن لیجئے ذرا
حضرت کے جاں نثار پہ غم کا وفور ہے
دم بھر مری طرف بھی توجہ ضرور ہے

9
آنسو بہا کے آنکھوں سے فرماتے ہیں یہ شاہ
کہتا ہو جو تمہیں کہو اے میرے رشک ماہ
لیکن ہمارے حال پہ بھی چاہیے نگاہ
تم ہو چراغ خانہ پیغمبرؐ الٰہ
کس باپ کا یہ دل ہے جو بیٹے کو کھو سکے
وہ شے نہ مانگیے گا جو ہم سے نہ ہو سکے

10
سو سو طرح کے رنج ہیں اور ایک جان زار
اب فرق ہے حواس میں اے میرے گلعذار
آنکھیں ہیں بے نظر دل غمگیں ہے بیقرار
کیا سوجھے اس کو جس کا کوئی ہو نہ غم گسار
عباسؑ نامور کی جوانی کا رنج ہے
پیارے ! تمہاری تشنہ دہانی کا رنج ہے

11
بولا پسر کہ اس کا طلب گار ہے غلام
جس شے سے فیض یاب ہوئے آج خاص و عام
سب سر خرو ہوں اے خلف سیدا نام
محروم اک رہے پسر شاہ تشنہ کام
افسوس پاؤں رن سے ہمارا اٹھا رہے
جس کا بڑا ہو پیار وہ سب سے گھٹا رہے

12
خادم نواز آپ ہیں یا سید امم !
قبضہ میں سب ہے آپ کے کوثر ہو یا ارم
پہنچا ہے حر کہاں سے کہاں اے زہے چشم
افسوس ہے کہ اس کے برابر بھی ہوں نہ ہم
جنت میں سلسبیل پہ سب کا مقام ہو
جس کے پدر ہوں آپ وہی تشنہ کام ہو

13
صابر ہیں آپ خون میں ترہم کو دیکھیے
تیغوں میں آج سینہ سپر ہم کو دیکھیے
مجروح تیغ و تیر و تبر ہم کو دیکھیے
ابر ستم میں شکل قمر ھم کو دیکھیے
سب بھائی بند آپ کے تیغوں سے چور میں
دیجے رضا کہ خیر کے مالک حضور میں

14
کٹوا کے سر حبیب پیمبر کے پاس ہوں
گلہائے زخم شہ کے نہ دلبر کے پاس ہوں
لشکر کے لوگ ساقی کوثر کے پاس ہوں
حسرت ہے ہم نہ مالک دفتر کے پاس ہوں
سب کو نصیب بادۂ کوثر کا جام ہو
سالار فوج جو ہو وہی تشنہ کام ہو

15
ہر اک جری کو موت کی لذت نصیب ہو
پر اک ہمیں کو یاں نہ شہادت نصیب ہو
سب کو نبیؐ کے قرب کی دولت نصیب ہو
اکبرؑ کو مصطفےٰ سے ندامت نصیب ہو
سب لیں سعادت ابدی بحر یاب ہوں
اور ہم خجل حضورِ رسالت مآب ہوں

16
حسرت ہے اس غلام کو یا سرور حجاز
انصار سب ہوں خلعت رحمت سے سرفراز
سب کو بلائے خلد میں رضواں بصد نیاز
اکبرؑ کے واسطے ہو بہشت بریں نہ باز
بستر اٹھا کے سب لب تسنیم جا رہیں
ہم تشنگی کے رنج میں یوں مبتلا رہیں

17
فرمایا شاہ دیں نے کہ اے میرے نونہال
پوچھو کسی سے کیا ہے ہمارے جگر کا حال
آساں نہیں یہ مرحلۂ موت میرے لال
پہلے پھوپھی و ماں سے تو لو رخصت جدال
ماں کی پھوپھی کی جان تمہیں پر نثار ہے
رخصت تمہیں وہ دیں کہ نہ دیں اختیار ہے

18
سب ساتھیوں نے آنکھوں کے آگے کیا سفر
مانع نہیں تمہارے بھی جانے کا یہ پدر
سہہ لیں گے غم تمہارا بھی اے غیرت قمر
میں طالب رضائے الہی ہوں اے پسر!
ہم سب بنے ہیں برچھیاں کھانے کے واسطے
میرا تو دل ہے داغ اٹھانے کے واسطے

19
ہر دم نہ ہاتھ جوڑ کے آنسو بہائیے
تقریر سے نہ برچھیاں دل پر لگائیے
اے میری جان ! جائیے خیمہ میں جائیے
ماں سے پھوپھی سے اپنی رضا رن کی لائیے
مجبور جس میں ہم ہوں طلب کیوں وہ شے کرو
جو مرحلہ پڑا ہے اُسے بھی تو طے کرو

20
یہ سن کے شاد ہو گیا شہزادۂ انام
اشکوں کو پونچھتے ہوئے آئے سوئے خیام
ہاتھوں سے دل کو تھام کے رونے لگے امام
اس وقت پہنچا خیمہ کے اندر وہ نیک نام
ماتم بپا تھا بی بیوں میں بین ہوتے تھے
عباسؑ نامدار کو سب مل کے روتے تھے

21
تھا صحن میں کھڑا علم سید بشر
اور تھا تمام سبز پھریرا لہو میں تر
روتا تھا دیکھ دیکھ کے عباسؑ کا پسر
چلا رہی تھی زوجۂ عباسؑ نامور
بچے ہوئے یتیم مجھے رانڈ کر گئے
اب کسی کا آسرا رہا صاحب تو مر گئے

22
بیتاب دل ہے چاند سی صورت دکھائیے
دامن میں خاک کے تو نہ منھ کو چھپائیے
کاندھے پہ پھر علم لیے خیمہ میں آئیے
اللہ ! اپنے پاس مجھے بھی بلائیے
اس غم میں کس طرح دل مضطر کو صبر ہو
اب پائنتی حضور کے لونڈی کی قبر ہو

23
آئے جھکائے سر علی اکبرؑ پھوپھی کے پاس
لے کر بلائیں بولی یہ زینبؑ فلک اساس
کیوں خیر تو ہے آئے ہو تم کیوں اداس اداس
صدقہ گئی بتاؤ کہ مجھ میں نہیں حواس
کیا کچھ امام پاک کا پیغام لائے ہو
بابا کا ساتھ چھوڑ کے کیوں گھر میں آئے ہو

24
کیوں برگ گل سے ہونٹ چباتے ہو مری جاں
کیا اینٹھتی ہے پیاس سے سوکھی ہوئی زباں
ابرو پہ بل ہے کس لیے اے میرے نوجواں
آثار فکر چہرۂ اقدس سے ہے عیاں
گردا سپر کا تیغ ہلالی کے ساتھ ہے
اے میری جان ! کس لیے قبضہ پہ ہاتھ ہے

25
روتے ہو کیوں کہو تو میں صدقہ کہ کیا ہوا
اکبرؑ نے کی یہ عرض کہ محشر بپا ہوا
تیروں کا رُخ سوئے شہ گلگوں قبا ہوا
ابن علیؑ پہ نرغۂ اہلِ جفا ہوا
اب ہم اگر نہ تیر و سناں کھانے جاویں گے
بابا کے بعد کہیے گلے کو کھٹاویں گے

26
اب کہیے ہم شہید ہوں یا قبلۂ انام
فرمائیے حسینؑ ہیں پیارے کہ یہ غلام
بیٹا جہاں میں کیا نہیں آتا پدر کے کام
سب کیا کہیں گے قتل ہوئے رن میں گرام
اب خبر کیجئے نہ کہ بے اختیار ہیں
رخصت کے اب حضور سے امیدوار ہیں

27
اماں کا کیا وہ آپ کہیں گی کہ جلد جاؤ
وارث پہ آنچ آتی ہے بیٹا گلا کٹاؤ
دادی یہ کر رہی ہیں اشارے کہ جلد آؤ
فرماویں اب تو آپ بھی ہاں خون میں نہاؤ
غل ہو کہ چین آیا نہ بھائی کی چاہ میں
یوسفؑ کو اپنے بھیج دیا قتل گاہ میں

28
بانوؑ پکاری سنتے ہو کیوں اے فلک جناب
کرتے ہیں کس سے رمز و کنا یہ کے یہ خطاب
بیٹا نہیں ہے آپ کے کیا دوں تمہیں جواب
مجھ دل جلی کے دل کو یہ کرتے ہو کیوں کباب
کیا صاف صاف کہتے ہیں اور کچھ خجل نہیں
آگاه اس قلق سے ابھی ان کا دل نہیں

29
پرسا چچا کا دینے چچی کو تو یہ نہ آئے
آئے اگر تو غم کی یہ باتیں سنانے آئے
فرزند ہیں گلا کروں کیا ان کا ہائے ہائے
میری طرح کسی کا مقدر الٹ نہ جائے
یہ میرا نام لے کے مجھے کیوں رلاتے ہیں
کا ہے کس نے جائیں اگر رن کو جاتے ہیں

30
زینبؑ نے تب گلے سے لگا کر کے کی یہ بات
مرجائے گی فراق میں بانوئے خوش صفات
اے جان جاں تمہیں تو ہو اس گھر کی کائنات
جب تم نہ ہو تو خاک ہے پھر لذت حیات
عزت تو ساری گھر کی امام امم سے ہے
پر سب کی زندگی کا مزا تیرے دم سے ہے

31
منصف ہو ماں کہاں سے بھلا لائے یہ جگر
جانے وہ دل کہ جس سے جدا ہو جوان پسر
جانے دو اب یہ ذکر کہ ماں پیٹتی ہے سر
جانے نہیں دیں گے ہمیں جانوں کا ہے ضرر
تیغ و خزاں کا درد و الم گل سے پوچھیے
گل کے فراق کو دل بلبل سے پوچھیے

32
سمجھاتی تھیں بھتیجے کو زینبؑ بصد بکا
اتنے میں آئی خییمہ کے پیچھے سے یہ صدا
میں فاطمہؑ ہوں مادر سلطان کربلا
نرغے میں فوج شام کے ہے میرا دلربا
فریاد ہے خدا کی دُہائی رسولؐ کی
لٹتی ہے کوئی آن میں دولت بتول کی

33
زینبؑ! مجھے تو اپنی کمائی کا دھیان ہے
شبیرؑ کوئی دم کا یہاں مہمان ہے
اب پیاس سے حسینؑ کے ہونٹوں پہ جان ہے
بھائی بہن کے پیار کا آج امتحان ہے
بھیجیں گی یا نہ بھیجیں گی اس نور عین کو
دیکھیں پسر کو چاہتی ہیں یا حسینؑ کو

34
زینبؑ نے دی صدا کہ اس آواز کے نثار
بیٹے فدا حسینؑ پہ سب گھر کا گھر نثار
بانو نے دی ندا دل و جان و جگر نثار
بی بی کے لال پر مرے دونوں پسر نثار
لونڈی ہوں مجھ کو آپ کا دلبر عزیز ہے
عابد ہے نہ عزیز نہ اکبر عزیز ہے

35
دونوں نے ساتھ اکبرؑ مہرو سے یہ کہا
واری سدھارو مرنے کی اب میں نے دی رضا
تسلیم کر کے ماں کو پھوپھی کو وہ مہ لقا
باہر چلا تو گھر میں قیامت ہوئی بپا
صدمہ سے بی بیوں کے کلیجے اُلٹ گئے
بستر سے اٹھ کے بھائی سے عابدؑ لپٹ گئے

36
چلائے روکے اے علی اکبرؑ ! کہاں چلے
بھائی کو چھوڑ کر میرے صفدر! کہاں چلے
ہتھیار سج کے اے مہ انور! کہاں چلے
بولو شبیہ خاص پیمبرؐ ! کہاں چلے
بابا کے پاس تھانبے ہوئے ہاتھ لے چلو
مرنے چلے تو بھائی کو بھی ساتھ لے چلو

37
اکبرؑ  قدم پہ جھک کے یہ بولے بہ چشم تر
کی تپ میں کیوں جناب نے تکلیف اس قدر
میں رن میں تھا نثار شہنشاہ بحر و بر
عہدہ یہ آپ کا ہے کہ اب تھانبئے گا گھر
رانڈوں کے بیکسوں کے مددگار آپ ہیں
اب سارے گھر کے مالک و مختار آپ ہیں

38
یہ عرض کر کے خیمہ سے نکلا وہ نوجواں
آیا وہاں سے پیش شہنشاہِ دو جہاں
کی عرض ہاتھ جوڑ کے یا سرور زماں
ماں سے پھوپھی سے ہوچکا رخصت یہ خستہ جاں
دیجئے رضائے جنگ بہت بیقرار ہے
فرمایا شاہ دیں نے کہ اب اختیار ہے

39
یہ کہ کے روئے بیٹے سے مل کر امام دیں
کی ایسی ایک آہ کہ تھرّا گئی زمیں
بس جھک گیا پدر کے قدم پر وہ مہ جبیں
بولے حسینؑ اب میں تمہیں روکتا نہیں
اچھا سدھارو دل تو نہیں اختیار میں
سونپا تمہیں حمایت پروردگار میں

40
خوش ہوگیا یہ سن کے پدر سے وہ خوش خصال
آیا دلہن بنا ہوا اسپ خجستہ حال
رکھ کر قدم رکاب میں غازی بصد جلال
گھوڑے پہ جب چڑھا تو فرس ہو گیا نہال
تھا شور کیا شکوہ نشست حضور ہے
تابندہ کوہِ طور پہ یہ برق طور ہے

41
بیٹھا جو جم کے اسپ ہمایوں پہ وہ جناب
صورت بنا کے صاف پری بن گیا عقاب
اک شور تھا کہ دونوں جہاں میں ہے انتخاب
مرکب ہے بے عدیل تو راکب ہے لاجواب
دم میں ہوا ہے باگ ہلانے کی دیر ہے
آہو پکارتے تھے کہ جنگل کا شیر ہے

42
ظاہر ہوا جو اک تتق نور کبریا
بڑھ بڑھ کے پک فوج کے دینے لگے صدا
ہاں امتحاں کا وقت ہے مردانگی کی جا
آتا ہے رزم گاہ میں ہمشکل مصطفےٰ
غفلت کا یہ محل نہیں ہوشیار غافلو !
آمد دلیر کی ہے خبر دار غافلو !

43
بجلی سا کوندتا ہے سندِ صبا خیال
بکھرے ہوئے ہیں دوش پہ سب گیسوؤں کے بال
پیدا ہے شیر سے اسد اللہ کا جلال
کاندھے پہ تیغ بر میں زره دوش پر ہے ڈھال
گرتی تھی برق چہرۂ انور کے نور سے
چہرہ چمک رہا ہے ستارہ سا دُور سے

44
پہنچا جو رن میں وہ اسد نیستان رزم
کھلنے لگے سپاہ عدو میں نشانِ رزم
رستم جو تھے وہ بھول گئے داستان رزم
اک شور تھا کہ آج ہے بس امتحان رزم
شوکت ہے ختم اکبرؑ عالی نژاد پر
گویا چڑھے ہیں احمد مرسل جہاد پر

45
چهره پہ یہ لٹکتی ہیں زلفیں ادھر اُدھر
یا ایک جا ہے سورۃ والّیل والقمر
ہے روئے پاک ہالۂ گیسو میں جلوہ گر
چھائی ہے اک سیاہ گھٹا آفتاب پر
دیکھو سواد زلف میں ماہ تمام کو
مسکن ملا ہے صبح کے پہلو میں شام کو

46
پیدا جبیں سے شان نشان سجود ہے
اس سن میں کیا عبادتِ رب ودود ہے
طاعت سے ان کا چاند سا ماتھا کبود ہے
صلِّ علیٰ کہو یہ مقام درود ہے
سب چیزیں سر سے پاؤں تلک بیمثال ہیں
ماتھا سے رشک بدر تو ابرو ہلال ہیں

47
ذرے ہیں خون دل جو یہ چشمان خونچکاں
پنجہ مژہ کا پنجۂ مرجاں ہے بے گماں
آنکھوں کی اُس جناب کی کیا مدح ہو بیاں
تلووں سے ان کے آنکھیں ملے نرگس جہاں
پتلی نہیں سیاہی چشم حضور میں
کعبہ ہوا ہے عکس فگن بحر نور میں

48
گل ہائے نخل گلشن قدرت ہیں ان کے کان
مگر یا کہ کان حسن و لطافت ہیں ان کے کان
حق تو یہ ہے کہ سامع وحدت ہیں ان کے کان
قرآن کے مکان حفاظت ہیں ان کے کان
جو شے ہے جسم پاک میں وہ جا ہے نور کی
پر تو پہ لو ہے شمع تجلی طور کی

49
مصحف پہ رخ کے صاف یہ بینی سے ہے عیاں
یعنی ہیں تو مصحف ناطق کی ہیں زباں
رخسار مہر و ماہ میں بے وہم بے گماں
دندان و لعل لب کی ہے وہ آب و تاب و شاں
در اُن پہ اُن پہ لعل بدخشاں بثار ہیں
گل ان پہ اُن پہ اختر تاباں نثار ہیں

50
حیران ہے عقل مدح دہن میں وہ کیا کہے
غنچہ کہوں تو خلق خدا سب بُرا کہے
کان کلام گوہر لطف و سخا کہے
لازم ہے گر کہے بھی تو سر خدا کہے
اس میں تو شک نہیں کہ دہن لا کلام ہے
اپنے لیے سکوت کا لیکن مقام ہے

51
آغاز رخ پہ ہے جو زمرد نگار خط
بیشک ہے باغ خلد بریں کی بہار خط
مہراب ُرخ کا صاف ہے آئینہ دار خط
ہے اک عجیب حسن سے زینت عذار خط
کیوں کر پڑے نہ عکس نمو کا مقام ہے
سیب ذقن ہے سرخ مگر سبز نام ہے

52
گردن نہیں ہے شمع تجلی طور ہے
سینہ نہیں ہے آئینہ دیں کا نور ہے
بازو میں زور دست امام غیور ہے
ساعد سے حسن خت رسل کا ظہور ہے
میزان زور میں ہیں یہ پنجے تلے ہوتے
جرأت کے ناخنوں میں ہیں عقدے کھلے ہوئے

53
بڑھ کر پکارا اتنے میں وہ آسماں وقار
نکلے کدھر ہے شمر سیہ کار و نابکار
پوشیدہ ہے کہاں عمر سعد بد شعار
دیکھنے نکل کے صف سے جوانوں کے کار زار
دعوی ہے ان لعینوں کو فوج کثیر پر
حملہ کریں تو ابن شہ قلعہ گیر پر

54
میں آج رن میں خون کے دریا بہاؤں گا
میں ایک دم میں جرآت حیدر دکھاؤں گا
یه تیغ تیز تول کے جس صف پہ جاؤں گا
ناری ہو برق تیغ سے تم کو جلاؤں گا
کیا تم جلال آل نبیؐ جانتے نہیں
جان علی ہوں کیا مجھے پہچانتے نہیں

55
عمّو نے میرے خشک شجر بار ور کیا
جد بزرگوار نے شق القمر کیا
دادا نے جنگ خندق و خیبر کو سر کیا
خالی بتوں سے خالق اکبرؑ کا گھر کیا
کافر بھگائے دورِ حرم کے رواق سے
اصنام کو گرا دیا کعبہ کے طاق سے

56
عالم میں ہم نے دین نبی کو دیا رواج
بخشا ہے ہم نے خسرو زرّیں کلہ کو تاج
شاہان بحر و بر نے دیا ہے ہمیں خراج
ہے اس میں مصلحت جو ہیں محتاج آب آج
کیا دُکھ نہیں ہے کون سی ہم پر جفا نہیں
چہرے کو دیکھ لو کہ ہراس اک ذرا نہیں

57
کعبہ میں روشنی ہے ہمارے ہی نور سے
پنہاں ہوا ہے کفر ہمارے ظہور سے
ہے قرب باطنی ہمیں رب غفور سے
اعلیٰ ہے اپنا اوج کہ آئے ہیں دُور سے
پیغمبروں کی صف کے ہمیں پیشوا ہوئے
ہے انتہا کہ مالک روز جزا ہوتے

58
مقبول ہم ہیں حضرت رب قدیر کے
مختار ہم جہاں کے ہیں تاج و سریر کے
حافظ ہمیں ہیں خلق میں برناؤ پیر کے
وارث ہیں ذوالفقار جناب امیر کے
لاتے ہیں گمرہوں کو ہم اک دم میں راہ پر
قبضہ ہے فتح و نصرت و اقبال و جاہ پر

59
عالم میں بیکسوں کا سہارا حسینؑ ہے
حیدؑر کی دونوں آنکھوں کا تارا حسینؑ ہے
احمدؐ کا دل بتول کا پیارا حسینؑ ہے
گرمی میں میہمان تمہارا حسینؑ ہے
جو بادشاہ مالک روز حساب ہو
قدرت خدا کی ہے کہ وہ محتاج آب ہو

60
اب بھی ہے خیر اس میں کہ تم شر سے باز آؤ
فاسق ہے تم یزید کے اقرار پر نہ جاؤ
اک بیکس و غریب مسافر کو کیوں ستاؤ
پیاسا ہے تین روز کا پانی اُسے پلاؤ
پچھتاؤ گے جو باز نہ آؤ گے ظالمو!
اس طرح کا امام نہ پاؤ گے ظالمو !

61
اس وقت بڑھ کے شمر لعیں نے دیا جواب
مٹ جائے دین خانۂ ایماں ہو یا خراب
باتیں ہیں یہ عبث نہیں دینے کے تم کو آب
بیعت میں کیوں ہے آپ کے والد کو اجتناب
دم بھر نبیؐ کے لال کو مہلت محال ہے
بیعت بغیر زیست کی صورت محال ہے

62
مالک ہیں گر بہشت کے شاہ فلک مقام
کوثر سے پھر منگائیں نہ پانی کا کوئی جام
کیا کام تین روز سے گر ہیں وہ تشنہ کام
ہم چاہتے ہیں دہر سے مٹ جائے ان کا نام
پیاسے گلے پہ شاہ کے خنجر پھرائیں گے
بلوہ میں اہل بیت کو در در پھرائیں گے

63
سن کر یہ بات غیط میں آیا وہ نامدار
بڑھ کر پکارا دور ہو بس او زبوں شعارا
بعیت کرے گا فاطمہؑ زہرؑا کا یادگار
فاسق ہے دوزخی ہے یزید سیاہ کار
تابع ہو گر وہ آ کے تو اس کی نجات ہے
بیعت کرے امام زماں الٹی یہ بات ہے

64
جھپٹا یہ کہ کے شیر کی صورت وہ نوجواں
کوندی نکل کے میان سے تیغ شرر فشاں
کانپی زمین آگیا جنبش میں آسماں
لشکر سے کافروں کے اٹھا شور الاماں
جانیں تنوں سے ناریوں کے چھوٹنے لگیں
پہلا ہی وار تھا کہ صفیں ٹوٹنے لگیں

65
کھائے کسی نے زخم کوئی خوں میں تر گیا
جس کو ہوا لگی سر اسی کا اتر گیا
زخمی کوئی تڑپ کے جہاں سے گزر گیا
اُٹھ کر گرا کوئی تو کوئی گر کے مر گیا
دم سرکشوں کے تیغ کی دہشت  سے بند تھے
دم بھر میں پست ہوگئے جو سر بلند تھے

66
تیغ جری نے پھینک دیے سر تراش کے
آئی زیرہ پہ فرق سے مغفر تراش کے
پہنچی جگر میں دست ستم گر تراش کے
نکلی فرس سے جوشن و بکتر تراش کے
گو جنگ میں ادھر سے بھی کوشش بڑی رہی
ثابت مگر نہ ایک زرہ کی کڑی رہی

67
میداں میں جلوہ گر جو وہ رشک پری ہوئی
خشکی میں سیل خونِ عدو سے تری ہوئی
کشت مراد اکبرؑ غازی ہری ہوئی
انبار سے سروں کے زمین ہے بھری ہوئی
جرأت غضب کی تھی کہ زبر دست زیر تھے
دونوں طرف لعینوں کی لاشوں کے ڈھیرے تھے

68
سر پر پڑی تو کاٹ کے گردن نکل گئی
سینہ پہ آئی کاٹ کے جوشن نکل گئی
اکدم میں چیر کر درِ دشمن نکل گئی
بجلی سی گوند کر تہ دامن نکل گئی
حیراں تھی فوج شام دلاور کی شان پر
بوسہ زمیں کو دے کے چلی آسمان پر

69
آتش کسی جگہ کہیں پانی کہیں ہوا
وہ آب وہ خمیر وہ رنگ اور وہ صفا
غازی کی تیغ تیز تھی یا قدرت خدا
ہوتی تھی تن سے وہ رگِ جاں کاٹ کر جدا
کافر کے خون سے بھی اُسے اجتناب تھا
اس تیغ کی خبر نہیں کوثر کا آب تھا

70
قبضہ تھا دست اکبرؑعالی مقام میں
بجلی سی اک تڑپ رہی تھی فوج شام میں
جوہر تھی یا چمکتی تھی ناز حسام میں
ہر مرغ دل اسیر تھا جوہر کے دام میں
گردوں پہ جب زمین سے یہ اڑ کے جاتے تھے
جبرئیل ہٹ کے اپنے پروں کو بچھاتے تھے

71
خوں دشمنوں کا چاٹ رہی تھی وہ سیم تن
پھولا ہوا تھا خون سے جوہر کا سب حمین
پڑتی تھی ضرب تیغ تو ہلتا تھا سارا رن
غل تھا کہ گر پڑے نہ کہیں گنبد کہن
یارا نہ تھا کسی ستم آرا کو حرب کا
سکّہ پڑا تھا اکبرؑ غازی کی ضرب کا

72
لشکر میں لیس جنگ پر تھے جو ستم شعار
تیر و کماں کو چھوڑ کے بھاگے وہ ہر زہ کار
چلاتے تھے یہ قہر خدا ہے کہ کار زار
ہر دم زیادہ تھی برش تیغ آب دار
دہشت سے کانپتے تھے کمال کش لیے ہوئے
رن میں پڑے تھے تیروں کے تودے کیے ہوئے

73
میدانِ کربلا ہوا سارا لہو سے لال
کشتوں سے بھر گیا تھا وہ سب عرصۂ قال
شمشیر کو یہ دیکھ کے کہتے تھے بد خصال
روز وہم کو آج نمایاں ہوا ہلال
سر بر نہ ہوں گے لاکھ تبر سے لڑے کوئی
کیونکر علیؑ کے لختِ جگر سے لڑے کوئی

74
چلایا تب یہ شمر اے ساکنانِ شام
لاکھوں ادھر ادھر ہے اکیلا وہ تشنہ کام
ہے روم و شام میں اسی جرأت کی دھوم دھام
اتنے نہیں ہو تم کہ لڑائی کرو تمام
جس وقت شمع خانۂ سرور بجھاؤ گے
تب جا کے میر شام سے انعام پاؤ گے

75
دوڑا یہ سن کے برچھیوں والوں کا سب پرا
اُن سب سے دیر تک پسر شاہ دیں لڑا
دیکھا جو دور سے شہ دیں نے یہ ماجرا
چلائے سر کو پیٹ کے تب وا مصیبتا
اے ذو الجلال ! اکبرؑ مہرو کی خیر ہو
نرغہ میں فوج کے مرے خوش خو کی خیر ہو

76
جب بیبیوں نے گریہ شہ کی سنی صدا
خیمہ میں اہل بیت کے محشر ہوا بپا
چلائی روکے زینبؑ مضطر بصد بکا
بھیا! ہمارے گیسوؤں والے کو کیا کیا
نالے حضور کے تو مرے ہوش کھوتے ہیں
اب گھر سے میں نکلتی ہوں کیوں آپ روتے ہیں

77
فرمایا شاہ دین نے کہ ہے خوف کا مقام
لڑتا ہے فوج کیں سے ابھی تک وہ تشنہ کام
حضرت کا یہ نہ ختم ہوا تھا ابھی کلام
رن میں ہوئی جو فتح کے باجوں کی دھوم دھام
آنے نہ پائیں شہ یہ منادی ہے فوج میں
اکبرؑ کے زخم کھانے کی شادی ہے فوج میں

78
چلّایا بڑھ کے شمر کہ یا سبط مصؐطفا
مارا گیا حضور کا فرزند مہ لقا
تنہا رہے بس اب نہ رہا کوئی آپ کا
چلاےئے شاہ پیٹ کے ہے ہے یہ کیا ہوا
ڈھونڈوں کدھر میں اس کو کہاں وہ غیور ہے
طاقت نہ اب ہے دل میں نہ آنکھوں میں نور ہے

79
دوڑے یہ کہ کے جب تو قدم شہ کے تھر تھرائے
گرنے لگے تو روکے سخن یہ زباں پہ لائے
برچھی لگی تجھے میرے کڑیل جوان ! ہائے
بیٹا ! یہ باپ تجھ کو کہاں ڈھونڈنے کو جائے
سینہ میں تیغ غم سے جگر چاک چاک ہے
جب تم نہ ہو جہاں میں تو جینے پہ خاک ہے

80
اے میرے شیر! کیوں نہ ہو بابا کو اضطراب
یوں مٹ گیا جہان سے اکبرؑ ترا شتاب
یہ کہ کے کچھ بڑھا تھا ابھی وہ فلک جناب
آیا نظر لہو میں جو ڈوبا ہوا عقاب
باگیں کٹی تھیں زخموں سے تن لالہ زار تھا
ڈھلکا تھا زین تیروں سے ماتھا فگار تھا

81
تیغوں سے سب کٹے ہوئے تھے مشکبو ایال
جاری تھے اشک آنکھوں سے منہ تھا لہو سے لال
روتا تھا ڈاڑھیں مار کے یوں وہ بصد ملال
جیسے پسر کو روتی ہے مادر شکستہ حال
پھر پھر کے شہسوار کو گہ تکتا آتا تھا
سر پر ابھی وہ خاک سموں سے اڑاتا تھا

82
دیکھا جو یوں امام نے اس خوش خرام کو
غش آگیا حسین علیہ السلام کو
آیا جو غش سے ہوش امام انام کو
جا کر قریب ہاتھ سے تھانبا لگام کو
کہتے تھے راہ حق کے فدائی کو کیا کیا
کیوں اے عقاب میری کمائی کو کیا کیا

83
دیکھا عقاب نے جو یہ حضرت کا حالِ زار
منہ مل کے پائے شاہ سے رویا وہ سوگوار
آگے چلا شبیہ پیمبرؑ کا راہوار
اور پیچھے اس کے روتے چلے شاہ نامدار
آنکھیں قدم پہ ملتا تھا وہ اس جناب کے
رو رو کے بوسے لیتے تھے حضرتؐ رکاب کے

84
ناگاہ شہ کو آئی یہ آواز نور عین
جلد آئیے غلام مسافر ہے یاحسینؑ
سینہ میں اب نہیں ہے دلِ مضطرب کو چین
جنگل میں بے قرار ہوں یا شاہ مشرقین
نوک سناں کلیجے میں ہر دم کھٹکتی ہے
پانی بغیر روح بدن میں بھٹکتی ہے

85
پہنچی جو گوش سید والا میں یہ ندا
چلائے اے پسر تیری آواز کے فدا
قربان اس صدا کے میں اے میرے مہ لقا
آنکھوں سے سوجھتا نہیں کچھ مجھ کو مطلقا
طاقت نہیں جگر میں قدم تھر تھراتے ہیں
تم مضطرب نہ ہو علی اکبرؑ ہم آتے ہیں

86
یہ کہ کے کچھ بڑھے تھے شہنشاہ بحر و بر
آیا نظر درخت تلے لاشہ پسر
نیزہ لگا ہے دل میں تو سینہ ہے خوں سے تر
درد جگر سے کروٹیں لیتا ہے خاک پر
بیٹے کے پاس شاہ امم آ کے گر پڑے
کاٹے یہ ہا تھ پاؤں کہ غش کھا کے گر پڑے

87
چھاتی پہ رکھ کے منہ پہ پکارے امام دیں
آنکھیں تو کھول اے مرے فرزند مہ جبیں
کہنے لگے یہ شہ سے علی اکبرؑ حسیں
کیسے پھوپھی تو خیمہ سے نکلی نہیں کہیں
اماں کے پاس بیٹے کو یا شاہ لے چلو
گھوڑے پہ ڈال کر ہمیں للہ لے چلو

88
گھوڑے پہ رکھ کے لاش شہ بحر و بر چلے
تھا نبے ہوئے لگام عقاب پسر چلے
سر سے عمامہ پھینک دیا ننگے سر چلے
کہتے تھے کس حشم سے تم اے لال گھر چلے
یہ حال دیکھ کے ہی گزر جائے گی پھوپھی
غش آئے گا جو ماں کو تو مر جائے گی پھوپھی

89
طے کی تھی خضر راہ ہدایت نے تھوڑی راہ
جو جا پڑی پسر کے رُخ پاک پر نگاہ
کیا دیکھتا ہے دونوں جہاں کا وہ بادشاہ
ہچکی لگی ہے لب پہ ہے اکبرؑ کی جان آہ
لوٹا اجل نے فصل بہاری میں کشت کو
ڈیوڑھی کے پاس آ کے سدھارے بہشت کو

90
چلائے شہ کہ خنجر بیداد چل گیا
بیٹا پدر کی زیست کا نقشہ بدل گیا
سب جسم سرد ہو گیا منکا بھی ڈھل گیا
اے نورِ عین! ہائے میرا دم نکل گیا
پیاسے بہت تھے جانب کوثر چلے گئے
دادی کے پاس اے علی اکبرؑ چلے گئے

91
ڈیوڑھی سے دیکھتی تھی جو فضہ یہ ماجرا
چلائی گر کے خاک پہ وہ غم کی مبتلا
شہزادہ رن سے آتا ہے دُولھا بنا ہوا
شاید جہاں سے اکبرؑ مہرو گزر گیا
کیا ہو گیا حسینؑ جو کرتے ہیں یوں بکا
فریاد ہے جواں پسر شاہ مرگیا

92
زینبؑ نے اور بانوؑ نے جب یہ سنی ندا
ڈیوڑھی پہ آئیں پیٹتی اور غم میں مبتلا
دیکھا جو کچھ دکھائے کسی کو نہ یہ خدا
ماں کو پھوپھی کو بیٹے کا لاشہ نظر پڑا
خیمہ کو شاہ ڈھونڈتے پھرتے ہیں راہ میں
رکھتا ہے جب عقاب تو گرتے ہیں راہ میں

93
دیکھا یہ شہ کا حال تو چلائیں بیبیاں
خیمہ تو یہ ہے آپ کہاں سے گئے کہاں
فرمایا شاہ نے کدھر آؤں میں خستہ جاں
سیدانیو ! نگاہ میں اندھیر ہے جہاں
اکبرؑ نہیں ہے تھام کے جو ہاتھ لے چلے
اب کون ہے جو آئے مجھے ساتھ لے چلے

94
بانوؑ پکاری اے خلف شیر کردگار
آقا کا ہاتھ تھا نبنے آئی یہ جاں نثار
زینبؑ کا دل جو ہو گیا سنتے ہی بیقرار
پردہ اٹھا کے خیمہ کا نکلی وہ دل فگار
کہتی تھی ساتھ سبط پیمبرؑ کو لاتی ہوں
لوگوں میں اپنے بھائی کے لینے کو جاتی ہوں

95
شہ نے سنا یہ جب کہ نکلتی ہیں بیبیاں
گھبرا کے یوں ہراک کو پکارے شہ زماں
پھر جائے جلد خیمہ میں ہر ایک خستہ جاں
زینبؑ نہ نکلو تم ابھی گھر سے بصد فغاں
روتا تھا نزع میں جو مرا نوجوان تھا
دم تھا گلے میں اور انہیں پردے کا دھیان تھا

96
چلائی سر کو پیٹ کے زینبؑ جگر کباب
آنے دو لاش تک مجھے یا ابن بو تراب
یا شاہ اس کنیز کے ہے دل کو اضطراب
فریادیوں کی شکل سے نکلوں گی بے نقاب
جینے کا لطف آپ کے دلبر کے ساتھ تھا
پردہ ہمارا بس علی اکبرؑ کے ساتھ تھا

97
شبیر نے جو رُوح کی بیٹے کی دی قسم
رستے سے تب پھری وہ اسیر غم و الم
ڈیوڑھی پہ جب عقاب کو لائے شہ امم
گھوڑے سے تب لپٹ کے لگے پیٹنے حرم
جب اہل بیت کے گئے لاشا اتار کے
روئے امام کون و مکاں ڈاڑھیں مار کے

98
لاشا لٹا کے خاک پہ چلائین بیبیاں
لاش آئی تیری ہائے علی اکبرؑ جواں
سر پیٹ کر پکاری یہ زینبؑ بصد فغاں
میں کربلا میں لٹ گئی اے سرور زماں
بے جاں ہوا حسینؑ کا پیارا دہائی ہے
جنگل میں میرے شیر کو مارا دہائی ہے

99
ہے ہے یہ میرے گیسوؤں والے کی لاش ہے
ہے ہے یہ میری گود کے پالے کی لاش ہے
ہے ہے یہ میرے گھر کے اجالے کی لاش ہے
ہے ہے یہ میرے نازوں کے پالے کی لاش ہے
سینہ سے آہ خون کا دریا ابل گیا
برچھی جگر کے پار ہوئی دم نکل گیا

100
سہرا نہ ان کو ہائے دکھانا ہوا نصیب
ہے ہے دلہن نہ بیاہ کے لانا ہوا نصیب
اس گھر میں سمدھنوں کو نہ آنا ہوا نصیب
ہے ہے مجھے نہ بیاہ رچانا ہوا نصیب
ساری قبا ہے سرخ لہو میں نہائے ہیں
مہندی کے بدلے ہا تھ میں خوں مل کے آئے ہیں

101
ہے ہے مجھے ضعیفی میں داغ پسر ملا
پالا تھا جس کو برسوں میں اس کا یہ پھل ملا
ڈوبا ہوا لہو میں یہ لخت جگر ملا
کیوں چرخ خاک میں میرا رشک قمر ملا
ہے ہے نہ تھی جہان میں دلہن ان کے واسطے
اکبرؑ جواں ہوئے تھے اسی دن کے واسطے

102
کیسی فضائے گلشن فردوس بھا گئی
کیا آگ تھی کہ میرے جگر کو جلا گئی
اٹھارھویں برس میں انہیں موت آگئی
کس کی نظر ارے ترے بچہ کو کھا گئی
کوسا تھا کس نے ہائے ضعیفی کے لال کو
یہ کس کی سوس لگ گئی اس نو نہال کو

103
شانہ ہلا کے لاش کا بانوؑ نے یہ کہا
زینبؑ کے لال تجھ پہ یہ دائی ہوئی فدا
منہ سے تو بولو کس لیے چپ ہو یہ کیا ہوا
سوتے ہو یا کہ مرگئے اے میرے مہ لقا
دوبھر نہیں ہو آج جو منہ کھولتے نہیں
زینبؑ تمہیں پکارتی ہے بولتے نہیں

104
میداں کو جاؤ اے میرے صفدر ! اٹھو اٹھو
ماں صدقے خوب سوچکے اکبر اٹھو اٹھو
بس نیند پڑ گئی میرے دلبر اٹھو اٹھو
للہ اے شبیہ پیمبرؑ اٹھو اٹھو
بیٹا ! تمہارے غم میں وہ جاں اپنی کھوتے ہیں
دیکھو تو اٹھ کے سید ذی جاہ روتے ہیں

105
تحت الحنگ جو بیٹے کی باندھی بصد بکا
ادھم سے بی بیوں کی قیامت ہوئی بپا
چادر سفید اڑھا کے یہ لاشہ کو دی صدا
لو پیٹو بی بیو کہ مرا شیر مر گیا
اٹھ کر جو سر کو شہ کی بہن پیٹنے لگی
بھائی سے تب لپٹ کے بہن پیٹنے لگی

106
حلقہ جو کر کے لاش پہ سب روئیں بی بیاں
تھا خیمہ گاہ میں یہ تلاطم کہ الاماں
آئی صدائے فاطمہؑ زہرؑا بصد فغاں
جنت سے میں بھی آئی ہوں پرسہ کو اب یہاں
بانوؑ ! ترے شہید کو حیدر بھی روتے ہیں
شبیرؑ بھی شبیرؑ بھی پیمبرؐ بھی روتے ہیں

107
اب آگے، شہ کی لاش اٹھانا کہوں میں کیا
جانکاہ ہے حسینؑ کے جانی کا ماجرا
خالق سے ہاتھ اٹھا کے انیس اب یہ کر دعا
دکھلا دے اب مزارِ شہنشاہ کربلا
مرقد بھی آستانۂ شہ کے قریب ہو
جانا نصیب ہو تو نہ آنا نصیب ہو
