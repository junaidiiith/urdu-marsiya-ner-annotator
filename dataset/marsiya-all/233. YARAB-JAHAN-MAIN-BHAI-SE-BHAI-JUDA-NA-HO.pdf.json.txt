جلد ششم
مرثیہ میر انیس

۱
یارب جہان مین بھائی سے بھائی جدا نہو
دشمن بھی اس بلا مین کوئی مبتلا نہو
بازو کے ٹوٹنے کی کسی پر جفا نہو
مر جائے خود پہ یہ الم جانگداز نہو
پوچھو یہ غم حسین علیہ السلام سے
بچھڑے یہ ہونگے جب حسنِ نیکنام سے
۲
جس سے نہ اپنی جان کو پیارا کرے بشر
کس طرح اوسکا داغ گوارا کرے بشر
کیا اس غضب کے درد کا چارا کرے بشر
بھائی کے بعد کس کا سہارا کرے بشر
تاب و توان کہان رہی بازو اگر نہو
لیٹے جو قبر مین بھی تو سیدھی کمر نہو
۳
کوئی حسن کے داغ کو پوچھے حسینؑ سے
دنیا مین ایک دن اونھین گذرا نہ چین سے
رہتا تھا حشر مادرِ قاسم کے بین سے
بہتے تھے اشک چشم شہہ مشرقین سے
غم مین شریک محفل شادی نہوتے تھے
آتے تھے جب سلام کو قاسم تو روتے تھے
۴
تنہائی دشمنون کی جفا ظالمون کے جور
جو بانیٔ فساد تھے اون حاکمون کا دور
جینے کی کوئی شکل نہ راحت کا کوئی طور
کوئی بزرگ تھا نہ کوئی سرپرست اور
ماتم تھا اہلبیت مین پُرسا تھامین تھے
دو بہنین رونے والی تھین اور اک حسینؑ تھے
۵
جاکر حسن کی قبر پہ کرتے تھے یہ بیان
مجکو بھی اپنے پاس بلا لیجیے بھائی جان
اس شہر مین حسین کو ملتی نہین امان
زندان وطن ہے میرے لیئے یا شہ زمان
دشمن خوشی ہوے مرے ب ازو کو توڑکے
جاؤن کدھر مین قبر کو حضرت کی چھوڑ کے
۶
برسون حسنؑ کے غم مین نہ سیدھی ہوئی کمر
راتین تڑپ تڑپ کے ہوئین آپکو بسر
تنہا جو ہو اوسی کو ہے اس داغ کی خبر
روتا ہے پیٹتا ہے تڑپتا ہے عمر بھر
یون سب ہین پر برار اور غمخوار اور ہے
یہ اُلفتین ہی اور ہین یہ پیار اور ہے
۷
عباسؑ پلکے نام خدا جب ہوے جوان
کچھ بازوے شکست مین آنے لگی توان
اللہ رے فیض تربیتِ شاہ انس و جان
انسے خصائلِ شہِ مردان ہوے عیان
روشن ہوا جو نام علی کے چراغ کا
مرہم ملا حسینؑ کو بھائی کے داغ کا
۸
یہ جسطرح تھے شیفتۂ شاہِ نامدار
پروانہ یون چراغ پہ ہوتا نہین نثار
نبیل ہین اور گل مین کہان اسطرح کا پیار
عزت تھی خادمی مین غلامی مین افتخار
اُلفت اوسی طرح تھی انھین اپنے شاہ سے
جو عشق تھا علی کو رسالت پناہ سے
۹
اب اپنے دل مین بھائیون والے کرین خیال
کیا ہوگا کربلا مین شہہ تشنہ لب کا حال
رخصت طلب ہے اسلحہ باندھے علی کا لال
کیونکر حسینؑ بھائی کو دین رخصت جدال
فاقہ ہے تن مین زور نہین دم مین دم نہین
۔۔۔۔۔۔۔ داغ ۔۔۔۔۔۔۔۔۔۔۔ تم سے کم نہین
۱۰
عباسؑ عرض کرتے ہین اے قبلۂ زمان
اصغر کی اور سکینہ کی اب ہے لبون پہ جان
آنکھون مین اس غلام کے تاریک ہے جہان
یہ باتین دن کی پیاس صغیرون پہ الامان
کوشش ضرور چاہیے کارثواب مین
تازہ یہ باغ ہوئیگا اک مشک آب مین
۱۱
فرمایا ہان عطش کا مداوا ہے گر تو آب
پر مشک بھرنے دینگے تمھین خانمان خراب
صابر کو صبر چاہیے بھائی کہ اضطراب
ہرگز نہین تمھاری جدائی کی مجکو تاب
کچھ ہوگا اضطراب سے نہ شور و شین سے
مر جائین سب پہ تم نہ جدا ہو حسینؑ سے
۱۲
عباس روکے بولے اس الفت کے مین نثار
للہ اذن دیجیئے یا شاہِ نامدار
آنسو بہا کے کہنے لگے شاہ ذیوقار
اچھا سدھارو خبر مرا کیا ہے اختیار
پہونچا دے اب خدا کہین جنت کے قصر تک
تم ظہر تک نہوگے نہ ہم ہونگے عصر تک
۱۳
خیمے مین پہونچی رخصت عباس کی خبر
سب بیبیان ہراس مین دوڑین برہنہ سر
فضہ سے بولی زوجۂ عباس نامور
کیا گھر مین وہ نہ آئینگے باندھے ہوے کمر
اچھا سدھارتے ہین تو خیمے مین آکے جائین
فرزند روتے ہین اونھین صورت دکھا کے جائین
۱۴
فضہ سے روکے کہنے لگی خواہر امام
میری طرف سے دے یہ علمدار کو پیام
سنتی ہون مین کہ جاتے ہوے سو سپاہ شام
کیونکر جئین گے ہجر مین شپیر تشنہ کام
کس کو خبر ہے نہر پہ جاکر کب آؤگے
بیکس بہن سے کیا نہ گلے ملکے جاؤگے
۱۵
عباسؑ آئے خیمے کے اندر جُھکائے سر
تسلیم کرکے جُھک گئے زینبؑ کے پانؤن پر
سر کو لگا کے چھاتے سے بولی وہ خیمہ گر
عباسؑ تم نہ ہوگے تو لُٹ جائیگا یہ گھر
جاتا ہے یون کسی کی کوئی آس توڑ کے
بھیا کدھر چلے مرے بھائی کو چھوڑ کے
۱۶
کی عرض کیا کرون جو نہ سر کو کرون نثار
محشر مین بابا جان سے ہونگا مین شرمسار
اکبر پدر سے مانگتے ہین اذن کارزار
کین مین نے منتین بود رکا ہے وہ گلغدار
حق رکھے شہ کے سائے مین اوس نونہال کو
جیتا مین زخمی دیکھ کے اکبر سے لال کو
۱۷
دامن پکڑ کے زوجۂ عباس نے کہا
اے ابن مرتضیٰ یہ کنیز آپ کے فدا
دو لال آپکے ہیں اور اِک مین ہون دُکھ ۔۔۔۔۔۔
پہونچا دو مجکو تابہ نجف بہر مصطفا
عزت اب اس کنیز کی صاحب کے ہاتھ ہے
لازم ہے مجھ پہ رحم کہ بچون کا ساتھ ہے
۱۸
کہنے لگے یہ روکے علمدار نامدار
رانڈون کا اور یتیمون کا حامی ہے کردگار
ہمراہ ہونگے قید مین سجاد دلفگار
مالک ہین سب کی زینب خاتون روزگار
لازم ہے صبر و شکر تمھین باتمیز ہو
مین شاہ کا غلام تم اونکی کنیز ہو
۱۹
اتنے مین مشک لائی سکینہ بچا کے پاس
روئے گِلے لگا کے علمدار اور حق شناس
بولی گلے مین ڈال کے باہین بدرد و یاس
للہ عمو جان بُجھا دو ہماری پیاس
تمکو دعائین دونگی اگر جلد آؤگے
آنے مین دیر کی تو مجھے پھر نہ پاؤگے
۲۰
مشکِ سکینہ لیکے برآمد ہوے جناب
طالع ہوا سپہر شرافت کا آفتاب
گھوڑے پہ جلوہ گر جو ہوے مثل بو تراب
برچھون اوڑا سمٹ کے سمند صبا شتاب
غل تھا یہ ساز ہے کہ دولھن کا بناؤ ہے
بجلی نہین براق کی یہ آؤ جاؤ ہے
۲۱
وہ خود سر پہ جسکے چمک مثل برق طور
پھیلی تھی دشت کین مین ضیارح کی دُور دُور
برمین زرد کہ چھن کے نکلتا تھا جس سے نور
دو ڈھال حرزجان جسے کہتے تھے ذیشعور
ہر جوہر اوسکا حور کے چہرے کا خال تھا
اوس شب مین چار بدر تھے اور اک ہلال تھا
۲۲
وہ تیغ ذوالفقار سے تھی ہمسری جسے
منظور فوج کفر کی تھی ابتری جسے
رکھے بغل مین ہاتھ لگے وہ پری جسے
عباسؑ نامور سا ملا جوہری جسے
اولٹین ۔۔۔۔۔۔۔۔۔۔۔۔۔۔ وغا مین جو وہ شعلہ خو بڑھی
دریا دلون کا ساتھ دیا آبرو بڑھی
۲۳
اوس دوش مقام زہے رُتبہ برکمان
ترکش وہ تھا کہ مرگِ مفاجات کا مکان
نیزہ کہ سینہ جس سے چُراتا تھا آسمان
در آئے کوہ مین وہ چمکتی ہوئی سنان
غالب تھا اوسکا خوف سپاہ کثیر پر
اک اک گرہ کسی تھی مگر وار و گیر پر
۲۴
مدح علم مین طبع کو تشویش ہے کمال
ہر سمت دوڑ دوڑ کے تھک تھک گیا خیال
بیمثل ہے ۔۔۔۔۔۔۔۔ پھر اوسے کس شے سے دون مثال
خوبی اوسے کہون تو وہ ہو جاے خود نہال
جھکتا ہے آسمان وہ بزرگی نشان مین ہے
اسکے سبب سے روشنی سارے جہان مین ہے
۲۵
کیونکر نہ جھپکے چشم جہان بین کو آفتاب
پنجے سے اوسکے آنکھ ملانے کی کس کو تاب
دامن خداے پاک کی رحمت کا ہے سحاب
جسکے کرم سے ایک زمانہ ہے فیضیاب
سر سبز اوسنے کر دیا ایمان کی کشت کو
ابتک اوسی ہوا کی ہوس ہے بہشت کو
۲۶
پنجے یہ ابتدا سے رہا نورِ سرّی
نیچے تھی جسکے قبلۂ عالم کے مقتدی
پرچم سیاہ اور پھر ہے از بر جدی
نصرت پناہ زینت فوجِ محمدیؐ
کافر رہے نہ لشکر اسلام رہ گیا
 دنیا مین اوس نشان کا مگر نام رہ گیا
۲۷
پہونچا جو اس شکوہ سے رن مین وہ ذی چشم
دُلدُل کی طرح اوڑ کے تھما اسپ خوش قدم
نعرہ جو کرکے کھول دیا دامن علم
اللہ رے ۔۔۔۔۔۔ پیٹنے لگا لشکر ستم
اک شور تھا کہ مشک بھی ہمراہ لائے ہین
بھاگو علیؑ جہاد کو میدان مین آئے ہین
۲۸
پسپا ہوے وہ ڈر کے سرامد تھے جو جوان
ترکش سے تیر ظلم گرے دوش سے کمان
گر گر پڑے فرات مین گھاٹون کے پاسبان
کانپی زمین یون کہ سلامی ہوے نشان
دہشت یہ تھی کہ شیر صفون پر نہ آپڑے
گھوڑے پھڑک کے دوسرے گھوڑون پہ جا پڑے
۲۹
اللہ ری بیحواسیٔ فوجِ جفا پسند
دہشت سے رستمون کے لرزتے تھے بند بند
بڑھ کر پکارے حضرت عباسؑ ارجمند
جم کر لڑو کہ نام شجاعون مین ہو بلند
مرتے ہین مارے پیاس کے وان بیگناہ دو
لڑتے نہین تو نہر پہ جانے کی راہ دو
۳۰
یہ سُنکے ابن سعد لعین نے پرے جمائے
دستے سمٹ کے گھاٹ پہ دریا کی اور آئے
اک شور تھا کہ اب یہ بہشتی نہ بڑھنے پاے
تلوار رکھ کے کاندھے پہ عباس مُسکرائے
موت آئی سر پہ اوسکے جو آفت نصیب تھا
چھیڑا جو رخش اوڑکے صفون کے قریب تھا
۳۱
تیغین کھنچین اودھر بھی نیامون سے مثل برق
گرجے وہ یل کہ لوہے کے دریا مین تھے جو غرق
وہ گرز اوٹھے کہ جن سے نہ بچتا تھا خود و فرق
در آئین دل مین جو وہ سنانوں کی برق و شرق
حلقے کمان کشون کے جنوب و شمال تھے
اک آفتاب تھا تو ہزارون ہلال تھے
۳۲
آواز کوس حرب ہوئی یک بیک بلند
تیغین کھنچین کہ ہوگئی دریا کی راہ بند
شور دہل سے اور تزلزل ہوا دو چند
صف مین کنوتیون کو بدلے لگے سمند
چھوٹے گھر اژدرون سے ترائی ہزبر سے
جنگل سیاہ ہو گیا ڈھالون کے ابر سے
۳۳
پڑھ کر رجز کو تیغ علم کی جناب نے
لی رخ پہ تھرتھراکے سپر آفتاب نے
جلوہ کیا جو دشت مین اُس برقتاب نے
گھیرا منافقون کو خدا کے عذاب نے
بجلی کی برق و شرق بھی نظرون سے گر گئی
تلوار موت بنکے نگاہون مین پھر گئی
۳۴
چمکا دی برقِ شام کے بادل مین شیر نے
سر اُڑ گئے گذر کیا جس دَل مین شیر نے
طبقہ ہلایا گونج کے جنگل مین شیر نے
اولٹا پرون کو حملۂ اول مین شیر نے
جرأت نثار ہوتی تھی اوس دست پاک پر
تلوار تھی کہ برق سی گرتی تھی خاک پر
۳۵
جب تیغ تیز خود تک آپہونچی سر نہ تھا
اک وار روک لے یہ کسی کا جگر نہ تھا
آفت تھی امن مین کوئی بیداد گر نہ تھا
ڈر کر ادھر کی صف سے جو بھاگا اودھر نہ تھا
بڑھتا تھا آپ سے نہ کوئی جنگ کے لیے
لاتی تھی موت گھیر کے چورنگ کے لیے
۳۶
اللہ ری اون ۔۔۔۔۔۔ سے لڑائی دلیر کی
مجمع مین ہر طرف تھی رسائی دلیر کی
پھرتی تھی چار سمت کلائی دلیر کی
غل تھا سپاہ مین کہ دوہائی دلیر کی
نعرہ تھا لڑ تو لین وہ جو منکر ہین دین کے
خود ہاتھ روک لونگا مین دریا کو چھین کے
۳۷
لازم ہے تم بھی جان لڑا دو لڑائی مین
ملتا ہے مجکو لطف صفون کی صفائی مین
اس معرکہ کا شور رہیگا خدائی مین
پہلے کمر کمر تو لہو اس ترائی مین
آباد ہو یہ دشت محلے اوجاڑ ہون
انبار ہون تنون کے سرون کے پہاڑ ہون
۳۸
چمکی جو برق تیغ کماندر اوڑ گئے
کانپے جو سب چڑھے ہوے چلے اُتر گئے
سر سے تو ہوش تیر سے پیکان گذر گئے
ثابت نہ تھا کٹے ہوے ترکش کدھر گئے
وہ سرکشی نہ تھی وہ سرافروزیان نہ تھین
جانبازیان نہ تھین قدر اندازیان نہ تھین
۳۹
شبدیز کو اوڑا کے گئے جس سوار پر
شیر آپڑا جھپٹ کے یکایک شکار پر
سر سے وہ تیغ تیز گئی راہوار پر
نکلی تو خون کی چھینٹ نہ تھی اوسکی دھار پر
قبضے سے راستی نہ گئی کج ادائی مین
دیکھی نہین کبھی یہ صفائی لڑائی مین
۴۰
آئی جدھر تنون سے سرون کو جدا کیا
ایک ایک نخل سے ثمرون کو جدا کیا
شانون کو گردنون کو برون کو جدا کیا
کاٹین صفین پرون سے پرون کو جدا کیا
لاکھون سے اسطرح کوئی تنہا لڑا نہ تھا
فوجون مین تفرقہ کبھی ایسا پڑا نہ تھا
۴۱
گرتی تھی صاعقہ کی طرح شعلہ بار تیغ
خون پی کے بھی نہ لیتی تھی دم بھر قرار تیغ
چلتی تھی ہر طرف صفتِ ذوالفقار تیغ
کیا دستِ حق پرست ۔۔۔۔۔ کیا آبدار تیغ
دونوکی آبرو ہے جو ساتھ اسطرح کا ہو
تلوار اسطرح کی تو ہاتھ اسطرح کا ہو
۴۲
دیکھا نہین کبھی کسی دریا مین بھی یہ توڑ
نیزون کے بند کاٹ دیے تھے تنون کے جوڑ
کہتی تھی موت ہان تن اعدا مین دم نہ چھوڑ
خون پی کے جان لے کے فنا کرکے مُنھ کو موڑ
یہ کر لہو فرات کے ساحل سے جاملے
روکا تھا گھاٹ کیون انھین کچھ تو سزا ملے
۴۳
دریا کے پاسبانون سے نکلا جو کوئی یل
دہنے سے تیغ بائین طرف سے بڑھی اجل
چہرے کی چوٹ کھاکے گرا وہ جو مُنھ کے بھل
عباس نامدار پکارے سنبھل سنبھل
اس تیغ بیدریغ مین بجلی کا طور ہے
ظالم وہ گھاٹ اور ہے یہ گھاٹ اور ہے
۴۴
جس پہلوان پہ شوکت و اقبال سے چلی
جوشن کے ٹکڑے کرکے نئی چال سے چلی
پہونچا اوڑاکے سوے زرہ ڈھال سے چلی
پھر ماہیٔ محیط ظفرجال سے چلی
راکب فرس سے مُنھ کے بھل آیا زمین پر
ٹکڑے زرہ کے رہ گئے گھوڑے کے زین پر
۴۵
چار آئینے پڑے ہوے تھے خاک پر کہین
تیغین بہادرون کی کہین اور سپر کہین
مغفر کہین پہ ٹھوکرین کھاتے تھے سر کہین
ترکش کہین کمانین کہین تھین تبر کہین
قبضہ تھا ناکسون کا تو بے آب و تاب تھے
اوس عہد مین بھی صاحب جوہر خراب تھے
۴۶
تھا اپنی کارزار پہ جن جن کو اعتماد
جنگل مین بھاگے جاتے تھے وہ مثل گرد باد
ڈالا تھا آب تیغ نے ہر جسم مین فساد
موقوف تھا عناصر اربع کا اتحاد
ہل چل غضب تھی تیغ دلاور کی تاب سے
آتش ہوا سے بھاگتی تھی خاک آپ سے
۴۷
گم تھے قرار و صبر و ثبات و حواس و ہوش
اوٹھتا تھا الامان کا ہر اک سمت سے خروش
چھپتے تھے کوف جان سے ملانِ وراع پوش
اپنے سرون کو آپ سمجھتے تھے بار دوش
رنگت پریدہ موت کی تلخی زبان پر
بھاری تھی جان جسم یہ اور جسم جان پر
۴۸
تنہا ادھر تھے آپ اودھر اژدہام تھا
وہ بے نشان تھا جس کا شجاعون مین نام تھا
تلوار تھی کہ برطرفی کا پیام تھا
چہرے کٹے تھے جائزۂ فوج شام تھا
ڈر فرد فرد کو تھا عذابِ شدید کا
دفتر اولٹ پلٹ تھا سپاہِ یزید کا
۴۹
اللہ ری حرب و صولت و شوکت دلیر کی
گنتی محال ہوگئی لاشون کے ڈھیر کی
سب شان تھی نبرد مین خالق کے شیر کی
خود پہونچے گر حریف نے بڑھنے مین دیر کی
گھوڑا اوڑاکے جاتے تھے یون ہر سوار پر
جنگل مین باز گرتا ہے جیسے شکار پر
۵۰
اللہ ری تیغ صاعقہ کردار کی چمک
ذرے سے کم تھی مہر ضیا بار کی چمک
سینے کے پار ہوتی تھی تلوار کی چمک
پڑھ پڑھ کے کاٹتی تھی گلے دھار کی چمک
جوہر تو جان لیکے بھی مُنھ موڑتے نہ تھے
پشتے وہ تھے کہ تن مین لہو چھوڑتے نہ تھے
۵۱
ڈالی تھی اوس جری نے عجب جنگ کی طرح
اعدا دو نیم ہوتے تھے چورنگ کی طرح
لوہے کو کھائے جاتی تھی وہ زنگ کی طرح
مُنھ پر ٹھہر سکا نہ کوئی رنگ کی طرح
کیا صاف تھا وہ ہاتھ صفون کی صفائی مین
روحین تنون کو چھوڑ گئین اوس لڑائی مین
۵۲
جب ہاتھ اوٹھا تو گنبدِ گردون پہ ضو گئی
پستی سے اوج پر صفتِ ماہ نو گئی
بجلی سی پرے لشکر حق ناشنو گئی
دیکھی جو کشتِ کفر تو بہرِ درد گئی
دریا پہ آئی دشت سے لاشون کو پاٹ کے
تودے لگائے ظلم کی کھیتی کو کاٹ کے
۵۳
زرہون کو موج جانتی تھی خود کو جناب
بیمثل سعید یل ۔۔۔۔۔۔۔۔۔۔۔۔۔۔۔۔۔۔۔۔۔۔۔۔ جواب
ہر دم عدم کی راہ دکھاتی تھی اوسکی تاب
سم ۔۔۔۔۔۔۔۔۔۔۔۔۔۔۔۔ کو جو چھان دے وہ آب
کچھ بڑھ گیا تھا کاٹ جو دریا کے کاٹ سے
دھارا پناہ مانگتا تھا اُسکے گھاٹ سے
۵۴
وہ تیغ کی تڑپ وہ تک ودو سمند کی
وحشت ہرن کی تیز ۔۔۔۔۔۔ تھی پرند کی
ترکیب کچھ جدا تھی ہر اک جوڑ بند کی
پنہان ہوا سوار جو گردن بلند کی
پریون کی جان جاتی تھی بال اوسکی دیکھکر
طاؤس سر جُھکاتے تھے چال اوسکی دیکھکر
۵۵
وہ جنت چیز اوسکی نکالین وہ خشمگین
سرعت سے جسکی تنگ ہوئی وسعتِ زمین
سینہ جو آفتاب تو سُم گوہر ثمین
۔۔۔۔۔۔۔۔۔۔۔۔ خاک پہ جب تپلیان جمی
کیلین وہ نعل ہین کہ ستارے بھی ماند ہین
نقش قدم زمین کے لیے چار چاند ہین
۵۶
ہر وقت اوسکو سوے بلندی تھا ذوق و شوق
خود تحت مین ۔۔۔۔۔۔۔۔۔ عقاب و ہما پہ فوق
دانے کا اشتیاق نہ آب و علف کا ذوق
ہیکل ہے ذوالجناح کی یا بندگی کا طوق
وہ تنگِ خوشنما جسد استوار پر
رستم کسے ہوے تھا کمر کارزار پر
۵۷
بجلی سا کوندتا تھا صفون مین دم جدل
ہل چل تھی ہر پرے پہ پرا تھا تو دل پہ دل
وہ تھوتھنی وہ آنکھ وہ سُم وہ کمر کفل
دیکھا نہ آج تک کہ پھرے اسطرح سے گُل
عالم تھا تن کی بو مین گلون کی شمیم کا
موڑا جدھر نکل گیا جھونکا نسیم کا
۵۸
چمکار کر یہ کہتے ہین عباسؑ نیک خو
حقِ وفا جو ہے وہ ادا کر چکا ہے تو
پامال فوج ہوچکی اب چل کنار جو
بس اب فقط ہے مشک کے بھرنے کی آرزو
ماتم بپا ہے گھر مین شہہ مشرقین کے
پانی بغیر مرتے ہین بچے حسین کے
۵۹
فرما کے یہ ترائی مین مانند شیر آئے
چلائے سب وہ گھاٹ پہ جو تھے پر آجمائے
ہان صفدر و ادھ کو نہ عباسؑ آنے پائے
یہ بات سُنکے فوج کی عباس مُسکرائے
فرمایا بیوقوف ہو اور بے شعور ہو
پیاری اگر ہے جان تو دریا سے دُور ہو
۶۰
مشکیزہ ساتھ ہے یہ نہوگا کہ ہم نہ آئین
چاہین ابھی تو خون کی ندی یہین بہائین
عالم کے ہون شجاع تو ہمپر ظفر نہ پائین
یہ نہر کیا ہے آگ کےد ریا مین پیر جائین
آتش پہ ڈالدین جو قدم لالہ زار ہو
بیڑا ہمارا نوح کے طوفان سے پار ہو
۶۱
دریا نہوکہ روک لیا باندھ کر پرے
شیرون کے شیر ہین کہین رکتے ہیں بے مرے
پانی کے واسطے تو ہین سر ہاتھ پر دھرے
ہم اور ہٹالین پانون کو بے مشک کے بھرے
ڈھالون پہ برق تیغ دو دم کو تو روک لو
جسطرح گھاٹ روکا ہے ہمکو تو روک لو
۶۲
اک خون گرفتہ سُنکے یہ نکلا پئے جدال
نُذر صدا مہیب ادا ہرمن خصال
چہرے کا اور سپر کا سیاہی مین ایک حال
بدخواہ خاندان محمد عدوے آل
نام علی کسی نے لیا جب تو جل گیا
نکلا نہ دل سے بغض نہ ابرو سے بل گیا
۶۳
مغفر تنور تھا توِ زرہ موجِ رود نیل
عمر ابن عبدو سے بھی قامت مین کچھ ڈیل
حملہ مین تھا جو ویو تو ٹکر مین مست فیل
بیمثل بغض و کین مین عداوت مین بیعدیل
فوجین ہون گر تو منھ کو پھراے نہ حرب سے
دل کیا پہاڑ کانپتے تھے اسوکی ضرب سے
۶۴
تیغے کا وہ چڑھا ہوا پٹھا کہ الامان
بالاے دوش نحس کئی ٹانک کی کمان
پرخاش جو مہیب نظر اژدرِ دمان
بدعت کا در فریب کا گھر مفسد جہان
رگ رگ بھری ہوئی تھی فساد دو عناد سے
افزون تھا زرد و ضرب مین وہ قوم عاد سے
۶۵
بولے یہا وس سے حضرت عباسؑ نیک خو
اس گھاٹ سے بڑھا ہے ہمین روکنے کو تو
اونکو بھی ہان بُلا جو کھڑے ہین کنارِ جو
دریا جو چھن گیا تو رہیگی نہ آبرو
آتا ہے بیدھڑک کوئی یون مُنھ پہ شیر کے
ثابت ہوا اجل تجھے لائی ہے گھیر کے
۶۶
اچھا ہوس ہے جو ترے دل میں ہے نکال
ہان آزمودہ تر ہو جو حربہ اوسے سنبھال
ہم منتظر کھڑے ہین کہین ختم ہو جدال
تیغ و سپر اوٹھا کے دکھا اپنی چال ڈھال
تجکو ہے خوف جان ہمین مرنے کی عبد ہے
یہ انتظار موت سے بھی کچھ شدید ہے
۶۷
تجھسا جوان اور نہ کرے کچھ خدا کا ڈر
کستا ہے کوئی قتل پہ سادات کے کمر
کانٹون کا ساتھ گل سے خلش میہمان سے شر
دریا مین نخل نار ہے اس بخل کا ثمر
کافر کرینگے طعنہ زنی اس یقین پر
لعنت تمھاری عقل پہ تف ایسے دین پر
۶۸
کیا وعدۂ یزید جفا جو کا اعتبار
کاذب قمار باز منافق شراب خوار
بُھولا ہے اوسکو جو ہے محمد کا یادگار
سید ستم رسیدہ مسافر عیال دار
کچھ فرق نیک و بد مین بھی کر گر تمیز ہو
ایسے بزرگ سے تجھے پانی عزیز ہو
۶۹
معصوم جان بلب ہین کئی قحط آب سے
کیون بے ہنر بھٹکتا ہے راہِ ثواب سے
دل مین غبار یہ خلفِ بوتراب سے
کوثر پہ کیا کہے گا رسالتمآب سے
گرمی سے اختلال جو ہوگا حواس مین
مانگے گا کس سے آب قیامت کی پیاس مین
۷۰
یہ بات سُنکے رونے لگے اور اہلِ شر
پر اوس شقی کے دل مین نہ مطلق ہوا اثر
میزان عقل مین جو سُبک تھا وہ خیرہ سر
گھوڑا بڑھایا نیزۂ خطی کو تول کر
بڑھتے جو دیکھا بے ادبانہ دلیر کو
آیا جلال شیر الٰہی کے شیر کو
۷۱
قبضے مین تھی کھنچی ہوئی شمشیر خونچکان
کوندی کہ الحفیظ بڑھی وہ کہ الامان
برق غضب تھی ضربِ علمدار نوجوان
سُن ہو گیا جو سن سے چلی تیغ جانستان
پہلے ہی وار مین خط نصرت رقم ہوا
مثل خبار بیچ سے نیزہ قلم ہوا
۷۲
خود سر نے ڈانڈ پھینک کے قبضے مین لی کمان
گوشون کو بڑھ کے کاٹ گئی تیغ بے امان
نعرہ کیا زہے ہنر اے اژدرِ دمان
سب سرکشون مین یان کے تو صفدر زمان
چلہ بھی نا درست تھا ترکش بھی دور تھا
تیری خطا نہین یہ کمان کا قصور تھا
۷۳
کٹ کٹ گیا چلے جو یہ تیغ زبان کے وار
گونجے مثال شیر علمدار ذیوقار
گرز و کمان و تیر ہین کیا او جفا شعار
آجا قریب کھینچ کے شمشیر آبدار
تیرون کا مِنھ برس چکا تیغون کی برق دیکھ
کٹتا ہے کس کا سر حق و باطل کا فرق دیکھ
۷۴
یہ سُنکے غیظ آگیا اوس بدمآل کو
دابا شقی نے اشہب صرصر مثال کو
کاندھے سے ہاتھ مین لیا لوہے کی ڈھال کو
چمکائی تیغ گھور کے حیدر کے لال کو
غصے مین لب پہ بے ادبانہ کلام تھے
آنکھین تھین یا بھرے ہوے دو خون کے جام تھے
۷۵
شرمندہ جس سے قبر وہ چہرہ سیاہ رنگ
رسواے زنگبار سواد حبش کا تنگ
ماتھا بھی تنگ ہاتھ بھی کوتاہ دل بھی تنگ
قتال بدمزاج سلحشور خانہ جنگ
۔۔۔۔۔ معرکے مین روم و عرب کے لڑا نہ تھا
ایسے شیر سے کبھی پالا پڑا نہ تھا
۷۶
عباس نامور نے بھی جولان کیا فرس
گرد قدم کی جسکے وہا کو رہی ہوس
وہ تھوتھنی وہ آنکھ وہ چہرہ وہ پیش و پس
تھا تازیانہ جسکے لیے رشتۂ نفس
جم کر اوڑا تو لعینون کی ضو تا فلک گئی
باگین ذرا جو ہل گئین بجلی چمک گئی
۷۷
تلوارین کھینچے گرد تھی سب شام کی سپاہ
تھا بیچ مین وہ اور علمدار عرش جاہ
گاڑے ہوے تھا آنکھون مین آنکھین وہ روسیاہ
تلوار چل رہی تھی کہ اللہ کی پناہ
مرحب تھا وہ تو یہ اسد کردگار تھے
آفت کی ضربتین تھین قیامت کے وار تھے
۷۸
مغقر کبھی کٹا کبھی بکتر کبھی سپر
چمکی وہ برق ادھر تو یہ بجلی گری اودھر
سینے پہ آئی وہ تو یہ پہونچی قریب سر
شانے سے وہ پھری یہ چلی جانبِ کمر
سر سے بلند ہوکے جو تیغین چمکتی ہین
انسان تو کیا فرشتون کی آنکھین جھپکتی ہین
۷۹
دستانے سے کبھی کبھی جوشن سے جا ملی
سرکی سپر جہان سے وہین سن سے جا ملی
جھپکا تو نوک بازوے دشمن سے جا ملی
پہلو سے وہ گئی تو یہ گردن سے جا ملی
وہ خود مین تو یہ سپر آہنین مین تھی
اُس دن غضب کی ردّ و بدل کفر و دین مین تھی
۸۰
ظلمت کا تھا پہاڑ اودھر آفتاب ادھر
اُس سمت تھی خطاے مجسم تواب ادھر
کافر اودھر تھا غیظ و غضب مین جناب ادھر
عمر ابن عبدود تھا اودھر بوتراب ادھر
غل تھا وغا مین پانؤن گڑے تھے اسی طرح
مرحب سے شیر حق بھی لڑے تھے اسی طرح
۸۱
اوسکا فرس ادھر تھا تو انکا سمند اودھر
گھوڑے مین اسطرف تھے طرارے زغند اودھر
یہ ارجمند ادھر تھا تو وہ خود پسند اودھر
لیکن ادھر تواسن دامان تھی گزند اودھر
گو وہ سیاہ رو ہے قوی ہے دلیر ہے
پھر ہے تو کلب کلب ہے اور شیر شیر ہے
۸۲
گرمی سے ہانپنے جو لگا وہ سیہ درون
فرمایا دیکھ ہے ترے گردن پہ تیرا خون
محتاج آپ ہم ہین تہ چرخ آبگون
تونے نکالدی ہے زبان او سگِ زبون
شبر اب تجھے شکست سردست دیتے ہین
دو ہاتھ مین نرائی کو ہم چھین لیتے ہین
۸۳
تیری جو کلیات تھی وہ ہوچکی تمام
جزو ضعیت تو ہے نہین اسمین کچھ کلام
اس ڈیل ڈول پر نہین کچھ پاس ننگ و نام
تجکو تو عمر جانتے ہین ساکنانِ شام
جو داردُور سے تھا وہ بے تال میل تھا
یہ تیری ضربتین تھین کہ بچون کا کھیل تھا
۸۴
چالیس وار ہمنے کیے ایک دم مین رد
آگاہ اس سے دونو طرف کے ہین نیک و بد
۔۔۔۔۔۔۔۔۔۔۔۔۔ مین ترے کی نہ جد و کد
سر پر اجل اب آگئی اوبانیٔ حسد
لے اب بھی بھاگ جا مرے کہنے کو مان لے
یا لے لے دم تو پھر ملک الموت جان لے
۸۵
دانتون کو پیکر یہ پکارا وہ پُر غرور
روکونگا مین بھی وار کرین پاس سے حضور
فرمایا عقل سے یہ تعلی تری ہے دُور
لے آئے ہم قریب نہ اب کیجیو قصور
وہ میری ضرب تھی یہ علی کی نبرد ہے
رد کر ہمارا وار تو جانین کہ مرد ہے
۸۶
اسپ و سر و جسد سے خبردار و ہوشیار
چلتا ہے ابکی دستِ علیؑ ولی کا وار
دابا ذرا تولگیا گھوڑے سے راہوار
بجلی گری کہ سن سے چلی تیغ آبدار
سر اوڑ گیا سپر کی ہزار اوسنے آڑ کی
کٹ کر گری زمین پہ چوٹی پہاڑ کی
۸۷
کب سر اوڑا شقی کو نہ مطلق ہوئی خبر
پھر وار اک کیا کہ دو پارا ہوئی کمر
قربان ضربِ دستِ علمدار نامور
راکب کے پانؤن کاٹ دیئے اور فرس کا سر
ہاتف نے دی صدا کہ اسے جنگ کہتے ہین
ضرب اسکو کہتے ہین اسے چورنگ کہتے ہین
۸۸
کاندھے پہ تیغ رکھ کے پکارا وہ رشکِ ماہ
کیون اور بھی کوئی ہے کہ روکے ہماری راہ
تربھر تمام ہوگئی وہ شام کی سپاہ
پہونچا کچھار مین اسپہ ضیغمِ آلہ
کی آہ خیمۂ شہہ والا کو دیکھکر
آنسو بھر آئے آنکھون مین دریا کو دیکھکر
۸۹
جس جا ہے قبر یاس سے کی اُسطرف نظر
فرمایا دے گئے ہین یہین کی علیؑ خبر
آواز مرتضیٰ کی یہ آئی کہ اے پسر
تعریف کر رہے ہین تری سید البشر
روتی ہین سر پٹکتی ہین فریاد کرتی ہین
زہرا دعائیں دیکے تجھے یاد کرتی ہین
۹۰
ام النبین سا کوئی بھی ہوگا یہ نیکنام
فرزند جسکے چار ہوے فدیۂ امام
سقاے اہلبیت ہے تو اے فلک مقام
شپیرؑ کی طرح تجھے روئینگے خاص  عام
مرنے کے بعد اور بڑھے گا حشم
پہلو مین ہر ضریح کے ہوگا علم
۹۱
یہ تشنگی یہ جنگ یہ حملے یہ کارزار
اے باوفا پسر ترے ہاتھون کے مین نثار
یہ آج کی وغا ہے زمانے مین یادگار
تلوار ہے کہ برق چمکتی ہے بار بار
ناصر ہے وہ امام کے جور و برو لڑا
مین غزوۂ احد مین لڑا آج تو لڑا
۹۲
دنیا مین آج سے ہے بہشتی ترا لقب
اب مشک بھر حسینؑ کے بچے ہین تشنہ لب
پانی ملا نہین ۔۔۔۔۔۔۔۔۔ اس کو ہے غضب
جو بچون والیان ہین رہی منتظر ہین سب
پیاسون کا تشنگی سے کلیجہ کباب ہے
کوشش کر اے پسر کہ یہ کار ثواب ہے
۹۳
غازی نے کی یہ عرض دعائین کرین جناب
روکے نہ کوئی راہ جو ۔۔۔۔۔۔۔۔۔۔۔۔۔۔ مین بھر کے آب
مطلب یہ خاکسار کا ہے یا ابو ترابؑ
اصغر مین جان آئے سکینہ ہو کامیاب
جا پہونچے گھر مین مشک سلامت تو عید ہو
پانی پلا کے بچون کو خادم شہید ہو
۹۴
یہ کہکے نہر مین گئے عباسؑ عرش جاہ
نعرہ درود کا ہوا ماہی سے تا بماہ
دیکھی جو شوکتِ اسداللہ دین پناہ
مین گرد پھرلون پہلے یہ گرداب کو تھی چاہ
غل مچھلیون مین تھا اسد حق کے جد آئے ہین
مجرا کرو کہ ماہ نبی ہاشم آئے ہین
۹۵
وہ مشک دوش پر وہ لچکتا ہوا علم
اک برق نور گرتی تھی موجون پہ دمبدم
غل تھا کہ آج کوثر و طوبے ہوے بہم
وہ عکس روے پاک کا وہ شوکت و حشم
۹۶
اک شمع نور ہوگیا دریا کا آب سب
موجین ٹھہر کے بھول گئین اضطراب سب
کرنے لگے زیارت روے جناب سب
قدمون سے آنکھین ملنے کو دوڑے جناب سب
اوبھرے صدف کہ گوہر فیض عموم لون
پانی کو ہے ہوس کہ لب خشک چوم لون
۹۷
نکلا جو مشک بھر کے وہ بچون کا خیرخواہ
آئی نظر گھٹا کی طرح گھاٹ پر سپاہ
ہاتھون پہ مشک رکھ کے دعا کی کہ یا الاہ
زخمی ۔۔۔۔۔ مین پہ یہ مری محنت نہو تباہ
تن کا لہو بہے تو بہے آب بہہ نجائے
سقّہ بنا ہون جسکا وہ محروم رہ نجائے
۹۸
آئی صداے غیب کہ اے حامیٔ رسول
کوثر پہ ہوگا تیری دعا کا ثمر حصول
بچون کا آج اور تڑپنا کرو قبول
عرصہ نہ اب ہے اجر مین کچھ نہ جزائین طول
سیراب ہونگے جتنے علی کے غلام ہین
کل تو ہے اور چشمۂ کوثر کے جام ہین
۹۹
ہمسا رحیم کون ہے دنیا مین دوسرا
بچون پہ ہم شفیق ہین مان باپ سے سوا
جو مصلحت ہے اوسکو کوئی جانتا ہے کیا
ظالم یہ سب ہین اُمتِ مرحومہ سے جدا
منظور ہے کہ شیعون کا رتبہ رفیع ہو
ہم بخشین اور حسینؑ سبھون کا شفیع ہو
۱۰۰
تلوارین برسین یا کہ ستم کی ہوا بڑھے
رنج و بلا ادھر سے اودھر سے دلا بڑھے
ہان صبر کر جو آج بلا پر بلا بڑھے
تا آبرو سے امت خیرالورا بڑھے
کوثر ملین بہشت برین کے ثمر ملین
پیاسون کو روئین جو اونھین جنت مین گھر ملین
۱۰۱
اے بازوے حسین ابوالفضل باوفا
سقاے اہلبیت نبی ہے لقب ترا
کوثر کیا ہے ہمنے ترے باپ کو عطا
یہ مشک کیا فرات کا پانی ہے گر تو کیا
ضائیع ہو آب اگر تو عوض ہم سے لیجیو
تو مشک بھر کے خلد مین پیاسون کو دیجیو
۱۰۲
روز است ہو چکی ہے اسکی گفتگو
حیدر کے فاطمہؑ کے محمدؐ کے روبرو
اقرار کر چکے ہین حسینؑ جستہ خو
طے ہو چکا ہے مرحلہ گھبرائیو نہ تو
بخشش کا اب حسینؑ پہ دارومدار ہے
بوجھ اور یہ نہین ہے شفاعت کا بار ہے
۱۰۳
دریا سے نکلے اشک بہاتے ہوے جناب
قطعاً یقین ہوا کہ بچیگی نہ مشک آب
تلوار تول کر یہ کیا فوج سے خطاب
ممکن نہین کہ تمسے رکے ابن ابوتراب
سینے پہ خنجر و تبر و تیر کھائین گے
جس طرح آئے ہین یوہین دریا سے جائین گے
۱۰۴
مقتل پہ اپنے لاکھون سے لڑتے ہوے جو آئے
نیزے کہین لگے کہین چھاتی پہ تیر کھائے
شانون سے ہاتھ کٹ گئے غازی کے ہاے ہاے
پانی بہا تو اشک غم عباس نے بہائے
جو اس وغا مین بھاگ گئے تھے وہ پھر پڑے
جھکنے لگا نشان تو علمدار گر پڑے
۱۰۵
اک غل ہوا کہ شیر کو مارا کچھار مین
وہ ٹوتتا ہے عرش کا تارا کچھار مین
اب کون ہوگا معرکہ آرا کچھار مین
بیجان ہوا حسینؑ پیارا کچھار مین
ہم جسکے ڈر سے کانپتے تھے وہ گذر گئے
بھیجو خبر حسینؑ ہین زندہ کہ مر گئے
۱۰۶
حضرت سے دوڑ کر علی اکبرؑ نے یہ کہا
طاقت ہماری گھٹ گئی مارے گئے چچا
سنتے ہی کانپنے لگے مولا کے دست و پا
خیمے کا در پکڑ کے کہا وا مصیبتا
بتلاؤ لاش اوٹھانے چلین یا بکا کرین
ہمپر پہاڑ ٹوٹ پڑا آہ کیا کرین
۱۰۷
کیون ہاتھ اینٹھے جاتے ہین شانون سے اے پسر
آؤ سنبھالو ٹوٹ گئی باپ کی کمر
یہ کسکے قتل ہونے کی دی آپ نے خبر
دوڑو کہ مُنھ سے پھٹ کے نکلتا ہے اب جگر
ہم لٹ گئے اونھون نے بسایا ترائی کو
پہونچا دو پیارے بھائی کے لاشے پہ بھائی کو
۱۰۸
بولے پدر سے روکے علی اکبر غیور
اب آپ بیٹھ جایئے اے کبریا کے نور
عمو جہان گرے وہ ترائی ہے یان سے دور
عالم سے غش کا پہونچین گے وان کس طرح حضور
ایذا نہوگی کچھ جسد پاش پاش کو
مین خود اوٹھاکے لاؤنگا عمو کی لاش کو
۱۰۹
فرمایا لاشے سب کے جو میدان سے لیکے آئے
ایسے شفیق بھائی کی میت پہ وہ نہ جائے
افسوس روز بد نہ کسی کو خدا دکھائے
ہاتھون سے اونکو کھوکے تمھین بھی پدر گنوائے
ہر جا صفین جمی ہین علم ہین گڑے ہوے
لاشہ اوٹھانے دینگے عدو بے لڑے ہوئے
۱۱۰
خود اوٹھّے ہاتھ بیٹے کی گردن مین ڈال کے
بابا کو لے چلے علی اکبر سنبھال کے
اوٹھتے نہ تھے جو پانؤن شہہ خوشخصال کے
اک اک گھڑی قلق مین برابر تھی سال کے
فرماتے تھے وہ نحس ترائی ہے کس طرف
اکبر بتاؤ تم مرا بھائی ہے کس طرف
۱۱۱
سرکاؤ ہاتھ گُھٹتا ہون گھبرا رہا ہے دم
مارا کمر کے درد نے کیونکر اوٹھے قدم
اب آپ اوٹھتے بیٹھتے وان تک چلین گے ہم
کیا جانین کس بلا مین ہین عباسؑ ہے ستم
بیدست وہ ہون اور نہ مدد ہمسے ہوسکے
وہ وقت ہے کہ بھائی کو بھائی نہ رو سکے
۱۱۲
کیا ہمسے منحرف ہے زمانا ہزار حیف
مشکل ہوا ہے لاش پہ جانا ہزار حیف
آفت کا ہوگئے ہین نشانا ہزار حیف
ممکن نہین ہے اشک بہانا ہزار حیف
حیدر ممد ہون ایزد باری مدد کرے
ان مشکلون مین کون ہماری مدد کرے
۱۱۳
گرتے ہوے جو لاش پہ بھائی کے پہونچے شاہ
دیکھا کہ نزع مین ہین علمدار عرش جاہ
مُنھ قبلہ رو ہے مشک و علم کی طرف نگاہ
لب پر یہی سخن ہے کہ حضرت نہ آئے آہ
پیاسون کا یا مفارقت شہہ کا غم کرون
یا رب کسے سپرد یہ مشک و علم کرون
۱۱۴
پھیلا کے دونو ہاتھ پکارے شہہ زمان
آیا غریب و بیکس و مظلوم و ناتوان
تڑپے صدا یہ سُنکے علمدار نوجوان
گویا نکل کے آئی دوبارا بدن مین جان
دل ڈھونڈھتا تھا بسکہ شہہ مشرقین کو
حسرت سے آنکھین کھول کے دیکھا حسین کو
۱۱۵
گودی مین سر کو رکھ کے پکارے امام دین
اے ابن مرتضیٰ مجھے پہچانا یا نہین
قدمون پہ مُنھ کو مل کے یہ بولا وہ مہ جبین
اے جانِ فاطمہؑ جگر ختم مرسلین
آنکھون مین گو ہے دم پہ ہون عارف امام کا
آغوش مین حضور کی سر ہے غلام کا
۱۱۶
سب بنگئے حضور کے صدقے سے میرے کام
نہرین بہشت کی نظر آتی ہین یا امام
دستِ علی مین ساغر کوثر کے دو ہین جام
حورین پکارتی ہین یہ لے لیکے میرا نام
کیا دیکھتے ہو مشک کو دم توڑ توڑ کے
کوثر پہ جلد آؤ ترائی کو چھوڑ کے
۱۱۷
خادم کو پیار کرتے ہین محبوب ذوالمنن
یہ فاطمہ کھڑی ہین یہ حیدر ہین یہ حسن
اس موت پر حیات نثار اے شہہ زمن
ہنگام نزع جسکے سرہانے ہون پنجتن
مولا مدد کو آئین سفر جب قریب ہو
شیعون کو آپکے یونہین مرنا نصیب ہو
۱۱۸
سب حسرتین برآئین مری یا شہہ انام
دو داغ خلق سے لیے جاتا ہے یہ غلام
اک یہ کہ چھوڑتا ہون سکینہؑ کو تشنہ کام
غم دوسرا یہ ہے کہ اکیلے ہین اب امام
بیٹے کا افتخار کہ صدقے ہو باپ پر
اکبر کے بعد کون فدا ہوگا آپ پر
۱۱۹
یہ کہکے اشک آنکھون سے عباس نے بہائے
ہچکی کبھی کراہ کے لی گاہ مُسکرائے
کروٹ بدل کے مُنھ قدمِ شاہ تک جو لائے
چِلائے شاہ چھوڑ چلے ہمکو ہائے ہائے
پتلی پھری ہوئی سوے شپیرؑ رہ گئی
آنکھون سے دم نکل گیا تصویر رہ گئی
۱۲۰
آغوش مین جو بھائی کی بھائی گذر گیا
خنجر الم کا دل سے جگر تک اوتر گیا
چلاتے تھے کہ شیر ہمارا کدھر گیا
جینے کا جسکے دم سے مزا تھا وہ مر گیا
یہ چاند سوئے قبر مین قسمت زمین کی
ہم ہے کمائی لُٹ گئی ام النبینؑ کی
۱۲۱
اے میری زندگی کے سہارے ترے نثار
بہنون کی جان بھائی کے پیارے ترے نثار
اے تین دن کی پیاس کے مارے ترے نثار
اے بچپنے کے دوست ہمارے ترے نثار
سینے مین دم کی آمد و شد کا اثر نہین
کیسی یہ نیند ہے کہ ہماری خبر نہین
۱۲۲
ہم روتے پیٹتے ہین تمہین کچھ نہین خیال
عباس آنکھین کھول کے دیکھو ہمارا حال
تم کیا سدھارے مر گیا خیر النساؑ کا لال
اب تشنہ لب حسینؑ کی ہے زندگی محال
پانی کا ماجرا نہ کہون اوس سے یا کہون
اتنا بتاؤ تم کہ سکینہ سے کیا کہون
۱۲۳
مرنے حسینؑ جاتا ہے لو پانؤن پر گرو
بھائی کے گرد ہاتھون کو جوڑے ہوے پھرو
کس جایو ابنِ فاطمہ زہرا کے ناصرو
تھم تھم کے راہ خلد کی لو اے مسافرو
تیغون مین جو سپر تھا وہ بھائی جدا ہوا
آتا ہے پیچھے پیچھے مسافر تھکا ہوا
۱۲۴
دیکھا جو باپ کا علی اکبر نے غیر حال
کی عرض چلیے خیمے مین اب بہرذوالجلال
لاشے پہ جب سے آئے ہین مولاے خوشخصال
در پر کھڑے ہوے ہین حرم کھولے سر کے بال
چُھریان غم و الم کی کلیجون پہ چلتی ہین
اک شور ہے کہ خیمے سے زینب نکلتی ہین
۱۲۵
ضد کرتی ہے سکینہ کہ دریا پہ جاؤنگی
مین آپ ہاتھ تھام کے عمو کو لاؤنگی
پانی نہو مین اپنے چچا کو تو پاؤنگی
کچھ اونپہ بن گئی تو کسے مُنھ دکھاؤنگی
قائم رکھے کریم علی کی نشانی کو
وہ گھر مین آئین آگ لگے ایسے پانی کو
۱۲۶
فرمایا لاش لیچلو خیمے مین اے پسر
کی عرض چُور چُور ہین عباس نامور
بازو جدا ہین گزر سے ہے چار پارہ سر
کہنے لگے حسینؑ گریبان کو پھاڑ کر
چادر مین رکھ کے لیچلو لاشے کو اسطرح
گھر مین علیؑ کو لائے تھے مسجد سے جسطرح
۱۲۷
کی عرض جو رضاے شہنشاہِ نامور
لیکن ہے تین جانون کے جانے کا اسمین ڈر
اک تشنہ لب سکینہؑ ناشاد و نوحہ گر
دو چھوٹے چھوٹے حضرت عباس کے پسر
ہم جان بلب ہین شیر کو پامال دیکھ کر
بچے جیین گے لاش کا یہ حال دیکھ کر
۱۲۸
آئی صدا علی کی یہ پہلو سے ایکبار
اے ابن فاطمہؑ تری غربت کے مین نثار
سچ ہے کہ سر بسر تن عباسؑ سے فگار
آفت کی برچھیان ہین کلیجے کے وار پار
ہوگی تکان راہ سے ایذا دلیر کو
سونے دو اے حسینؑ ترائی مین شیر کو
۱۲۹
بس اے انیسؔ قلب ہے سینے مین بیقرار
خادم کی ہے یہ عرض کہ یا شادِ نامدار
تازہ ہے حشر تک غم عباسؑ نامدار
خواہان آبرو ہے یہ عبد گناہ گار
لطفِ امام دین سے مشرف غلام ہو
میرا بھی ذاکرون مین شہہ دین کے نام ہو

سلام
۱
سلامی کہتے تھے اعدا رولاؤ زینبؑ کو
سر حسینؑ سنان پر دکھاؤ زینبؑ کو
۲
جلا کے خاک کرو خلد خیمہ ہاے حسینؑ
برہنہ سر سر اشتر بٹھاؤ زینبؑ کو
۳
حسینؑ امام کو جس سے کیا ہے رن مین شہید
وہ خون بھرا ہوا خنجر دکھاؤ زینبؑ کو
۴
قطعہ
نہ نکلے دختر زہرا جو خیمے سے باہر
پکڑ کے ہاتھ بھی کھینچ لاؤ زینبؑ کو
۵
ردا جو آپ سے دیوے نہ دختر زہراؑ
برہنہ تیغ دکھاکر ڈراؤ زینبؑ کو
۶
حسینؑ جیتا نہین جو حمایت اوسکی کرے
ستایا جائے جہان تک ستاؤ زینبؑ کو
۷
پکڑ کے لائے ہین خیبر شکن کی بیٹی کو
یہ کہکے شام مین در در پھراؤ زینبؑ کو
قطعہ
۸
وہ بنتِ فاطمہؑ افسوس جسکے حق مین حسینؑ
حرم سے کہتے تھے سمجھاکے لاؤ زینبؑ کو
۹
ہمارا نام لو بیٹون کو گر وہ روتی ہو
اوٹھا بٹھاؤ اگر غش مین پاؤ زینبؑ کو
۱۰
برہنہ سر جو پڑی خاک پر تڑپتی ہو
رداے حضرت زہرا اوڑھاؤ زینبؑ کو
۱۱
جو بنت فاطمہؑ کو ڈھونڈھین لوٹنے والے
تمھین یہ چاہیے اوسدم بچاؤ زینبؑ کو
۱۲
ہمارے پیچھے نہ میدان مین وہ چلی آوے
حسین جاتا ہے مرنے چھپاؤ زینبؑ کو
