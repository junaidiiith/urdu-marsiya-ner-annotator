MarsiyaeMarsiya
www.emarsiya.com
جلد دوم

1
جس دم یزید شام میں مسند نشیں ہوا
سب ملک رو سیاہ کے زیر نگیں ہوا
شپیرؑ سے زیادہ اسے بغض و کیں ہوا
ایذا لئے اہل بیت کا در پے لعیں ہوا
کہتا تھا سلطنت کا تو ساماں درست ہے
سختی نہ ان پہ ہو تو ریاست یہ سست ہے

2
خط حاکم مدینہ کو لکھا بہ شد و مد
مضموں یہ تھا کہ تب ہے اطاعت تری سند
بعیت مری حسینؑ سے لے تو بجدّ و کد
میں فوج بھیجتا ہوں کرے گی تری مدد
بعیت کریں تو جلد ادھر بھیج دیجیو
راضی نہ ہوں تو کاٹ کے سر بھیج دیجیو

3
پہونچا اسے مدینے میں جب نامۂ یزید
پڑھ کر وہ خط بہت مترود ہوا ولید
دل میں کہا یہ ظلم تو ہے عقل سے بعید
میں فاطمہؑ کے لال کو کیوں کر کروں شہید
دعوائے سلطنت بھی نہیں بے تصور ہے
ایسے کنارہ کش پر ستم کیا ضرور ہے

4
آخر کسی کو بھیج کے شہ کو کیا طلب
بھائی بھتیجے شاہ کے حاضر تھے سب کے سب
فرمایا اس سے جا کہ میں آؤں گا وقت شب
معلوم ہے مجھے جو بلانے کا ہے جب
سب جانتے ہیں بیعت فاسق حرام ہے
اس کی طلب ہمیں یہ اجل کا پیام ہے

5
گھبرا گئے یہ سُن کے عزیز و رفیق و یار
قاسم نے رکھ لی سامنے شمشیر آبدار
اکبرؑ نے بھی طلب کیا اسباب کار زار
آئے کمال غیظ میں عباسؑ نامدار
کہہ کر یہ بات صورت شیر اٹھ کھڑے ہوئے
حاکم کے گھر نہ جائیں گے ہم بے لڑے ہوئے

6
زینبؑ کے دونوں بیٹوں کو اس دم رہی نہ تاب
جا کر حرم سرا میں کہا باصد اضطراب
حاکم کے گھر میں جاتے ہیں شاہ فلک جناب
اماں ہمارے خیمے لا دیجئے شتاب
بگڑے گی گر تو خون کے دریا بہائیں گے
کام آج بھی نہ آئے تو کس کام آئیں گے

7
سُن کر سخن یہ ہو گیا زینبؑ کا رنگ زرد
آنسو بھر آئے آنکھوں میں اُٹھا جگر میں درد
بولی کلیجہ تھام کے اور بھر کے آہ سرد
کیا والیٔ مدینہ ہے آمادہ نبرد
ایسی علیؑ کے لال سے تقصیر کیا ہوئی
کیا جرم کیا گناہ ہوا کیا خطا ہوئی

8
ہے ملک سے غرض نہ اسے حب جاہ ہے
قبضے میں نے خزانہ ہے اور نے سپاہ ہے
لوگوں سے رابطہ ہے نہ غیروں سے راہ
جائے نشست، قبر رسالت پناہ ہے
ناحق یہ ظلم حق سے نہیں لوگ ڈرتے ہیں
جنگ اس سے جس غریب پہ فاقے گزرتے ہیں

9
نانا ہیں اس کے سر پہ نہ حیدؑر ہیں نہ حسنؑ
صدقے غریب بھائی پہ ہو جائے یہ بہن
زندہ ہے جب تلک یہ تو جیتے ہیں پنجتن
مرضی ہو دشمنوں کی تو ہم چھوڑ دیں وطن
گر یاں ملے گا چین نہ زہرؑا کی جائی کو
جنگل میں جا رے گی بہن لے کے بھائی کو

10
بھائی کو میرے پاس بلاؤ سنوں میں حال
کیا بات ہے جو خاطر اقدس پہ ہے ملال
تنہا چلا نہ جائے کہیں فاطمہؑ کا لال
بھائی پہ کچھ بنے گی تو کھولوں گی سر کے بال
شاید وغا ہو جنگ کا ساماں کئے چلیں
حاکم کے گھر میں ساتھ مجھے بھی لیے چلیں

11
زینبؑ یہ کہ رہی تھیں کہ آئے امام دیں
منھ دیکھ شہ کا رونے لگی زینبؑ حزیں
فرمایا شہ نے روتی ہو کیوں خوف کچھ نہیں
حاکم کے گھر میں جائے گا حیدؑر کا جانشیں
وہ اور ہے جگہ تمہیں جس کا خیال ہے
یاں مجھ پہ ہاتھ اُٹھائے کوئی کیا مجال ہے

12
سمجھا چکے بہن کو جو حضرت بہ چشم تر
باندهی شہ نجف نے کمر بند سے کمر
ڈالا عبائے پاک محمدؐ کو دوش پر
لے کر عصا نبیؐ کا چلے شاہ بحر و بر
یوں ساتھ تھے عزیز، شہ کم سپاہ کے
جیسے ستارے چرخ پہ ہوں گرد، ماہ کے

13
اس دم کمال حضرت زینبؑ تھیں بے قرار
بیت اشرف سے جاتی تھیں ڈیوڑھی پہ بار بار
عباسؑ سے بلا کے کہا اے وفا شعار
بھائی کو چھوڑیو نہ اکیلا بہن نثار
حاکم سے ہم سخن جو شہ خوش خصال ہوں
تم اک طرف ہو ایک طرف میرے لال ہوں

14
یہ بات کہ کے رونے لگی وہ جگر کباب
چالیس شخص لے کے چلے ابن بو تراب
جو دیکھتا تھا شان امام فلک جناب
کہتا تھا وہ کہ رات کو نکلا ہے آفتاب
رستے میں شب کو حُسن بنیؐ کا ظہور تھا
افلاک تک زمیں کے ستاروں کا نور تھا

15
حاکم کے در پہ پہنچے تو کہنے لگے امام
تم سب رہو یہیں کہ نہیں واں تمہارا کام
پر جب کروں پکار کے حاکم سے میں کلام
درانہ آئیو کہ مدد کا ہے وہ مقام
گھبراتے اتنا کیوں ہو کہ میں بے قصور ہوں
تم ہو نے مجھ سے دور نہ میں تم سے دور ہوں

16
پاس ادب سے کہ نہ سکے کچھ رفیق و یار
بولے یہ ہاتھ جوڑ کے عباسؑ نامدار
دل کو غلام کے نہیں آئے گا یاں قرار
سایہ کی طرح ساتھ نہ چھوڑے گا جاں نثار
شاید نہ پہونچے یاں تلک آواز دور کی
کفشیں لیے رہے گا یہ خادم حضور کی

17
سمجھا کے بھائی کو گئے حاکم کے پاس شاہ
اس نے کہا معاد یہ نے لی عدم کی راہ
پڑہیئے خط یزید کو اے شاہ دمیں پناہ
پڑھ کر وہ خط امام نے کھینچی جگر سے آہ
فرمایا سرکٹے تو کٹے کچھ الم نہیں
دانستہ دیویں ہاتھ سے عزت وہ ہم نہیں

18
ہم ہیں ستون دین نشان رہ یقیں
خالق نے اپنے راز کا ہم کو کیا امیں
واللہ ہم ہیں وارث سردار مرسلیں
روشن ہمارے نور امامت سے ہے زمیں
گردش سے گو زمانے کی مظلوم آج ہیں
فضل خدا سے عرش معلّیٰ کے تاج ہیں

19
بھیجا ہماری شان میں خالق نے ھل آتا
کافی سند کے واسطے ہے لفظ قل كفا
زیبا ہمارے تن پہ ہے تشریف انما
ہم کو کیا خدا نے سرافراز لافتا
ہم سے زیادہ کس کا ہے رتبہ جہان میں
قرآں ہے تین حصے ہماری ہی شان میں

20
یہ کہ کے اٹھ کھڑے ہوئے شاہ ذو الاحترام
قبر رسولؐ پر اسی شب کو گئے امام
لپٹے ضریح پاک سے اور یہ کیئے کلام
رخصت کرو حسینؑ کو یا سیّد انام
تربت میں لے کے جلد لگا لیجے سینے سے
اعدا نکالے دیتے ہیں مجھکو مدینے سے

21
حضرت کی قبر چھوٹتی ہے مجھ سے نانا جاں
میں چھپ رہوں جہاں نہیں ایسا کوئی مکاں
آرام سے گھروں میں ہیں سب زیر آسماں
فریاد ہے حسینؑ کو ملتی نہیں اماں
ناموس کو حضور کے کس جا بٹھاؤں میں
بچے ذرا ذرا سے کہاں لے کے جاؤں میں

22
یہ جو کہا امام نے آنسو بہا بہا
بس یک بہ یک مزار نبیؐ کانپنے لگا
آئی ضریح پاک محمدؐ سے یہ صدا
ماں باپ میرے تجھ پہ فدا اور میں فدا
تیرے الم سے خنجر کیں دل پہ چلتے ہیں
جانا ہے تو تو قبر سے ہم بھی نکلتے ہیں

23
واں سے وداع ہو کے گئے ماں کی قبر پر
دیکھا کہ بیٹھی رہتی ہیں زینبؑ برہنہ سر
کہتی ہیں اپنے لال کی تم کو نہیں خبر
بھائی مرا مدینے سے ہے عازم سفر
ملتی نہیں پناہ شہ دیں پناہ کو
سب چاہتے ہیں قتل کریں بے گناہ کو

24
اماں تمہاری بیٹیاں ہوتی ہیں بے وطن
کیوں کر بچائے بھائی کو آفت سے یہ نہن
ہے ہے اُجاڑ ہوتا ہے پھولا پھلا چمن
دو دن سے بے قرار ہیں شاہنشہ زمن
کچھ کھاتے ہیں نہ پیتے ہیں نہ شب کو سوتے ہیں
تربت پہ نانا جان کی جا جا کے روتے ہیں

25
زینبؑ کو روتا دیکھ کے روئے بہت امام
رخصت کا ماں کی قبر کو جھک کر کیا سلام
شب بھر تو گھر میں روتے رہے شاہ خاص و عام
وقت سحر وطن سے چلے سیّد انام
رستے پہ شہر کے تو سواری کا شور تھا
اہل وطن کے نالہ و زاری کا شور تھا

26
مایوس تھے جو فاطمہؑ کے نور عین سے
مَلتے تھے آنکھیں پائے شہ مشرقین سے
اس رات کوئی گھر میں نہ سویا تھا چین سے
غل تھا مدینہ ہوتا ہے خالی حسینؑ سے
رخصت حرم سے عورتیں آ آ کے ہوتی ہیں
کوٹھوں پہ پردے والیاں منھ ڈھانپے روتی ہیں

27
آتی تھی جب عمارئی زینبؑ قریب بام
ان عورتوں سے کہتی تھی یہ خواہر امام
اے بیبیوں بطور ندا ہے مرا کلام
شہؑ کی سلامتی کی دعا کیجو صبح و شام
وہ دن خدا کرے کہ خوشی تم کو پاؤں میں
بھائی کو لے کے خیر سے پھر گھر میں آؤں میں

28
ناکے تلک تو ساتھ تھا خلقت کا اژدہام
سب کو وداع کر کے روانہ ہوئے امام
اہل حرم کو ساتھ لئے با صد احترام
اس رکن دیں نے کعبے میں جا کر کیا قیام
تھا قصد حج حبیب خدا کے حبیب کو
واں بھی ملا نہ چین حسینؑ غریب کو

29
صحرائے کربلا میں ہوا جب درود شاه
اس رہبر زمانہ کی واں آکے روکی راہ
منظور تھا کہ ہوویں بنی فاطمہؑ تباہ
چاروں طرف سے قتل کو آنے لگی سپاہ
دریا تھا گرد موج زن افواج شام کا
تھا جوں حباب بیچ میں خیمہ امام کا

30
کرتے تھے استغاثہ امام فلک جناب
موجود تھے وہ سب پہ نہ دیتے تھے کچھ جواب
اس وقت بڑھ کے شمر لعیں نے کیا خطاب
بس بس سخن کو طول نہ اب دیجے بے حساب
تیغیں کھینچی ہوئی ہیں سر انجام جنگ ہے
باتوں کا ہے یہ وقت کہ ہنگام جنگ ہے

31
فرمایا شہؑ نے قتل کا میرے ہے گر خیال
مہلت طلب ہے آج کی شب فاطمہؑ کا لال
مردود نے کہا نہیں مقبول یہ سوال
اکبرؑ بگڑ کے کہنے لگے او زبوں خصال
مہلت ملے مجوس و نصاریٰ کے واسطے
اور حکم قتل سیّد والا کے واسطے

32
کچھ سوچ کر یہ کہنے لگا شمر رو سیاه
دی مہلت آج آپ کو یا شاہ دیں پناہ
خیمے میں آئے روتے ہوئے دشت کیں سے شاہ
دیکھا کہ حال حضرت زینبؑ کا ہے تباہ
مل مل کے ہاتھ کہتی ہیں ہے ہے میں لٹتی ہوں
پردیس میں حسین سے بھائی سے چھٹتی ہوں

33
زینبؑ کے پاس روتے گئے اور یہ کہا
بھینا ابھی سے روتی ہو کیوں تم پہ میں فدا
مہلت ہے شب کی آؤ گلے سے لگو ذرا
ہوں گے نہ اور چار پہر تم سے ہم جدا
تم قیدیوں میں جاؤ گی ہم رن میں سوئیں گے
مہمان ہیں اور آج کی شب کل نہ ہوئیں گئے

34
بنت علیؑ یہ کہنے لگی سر کو پیٹ کر
دیتے ہو اپنے مرنے کی بھائی مجھے خبر
ہے ہے جہاں سے پہلے نہ میں کر گئی سفر
اعدا مجھے پھرائیں گے بلوے میں ننگے سر
بہتر ہے موت آئے اگر اس حیات سے
گور و کفن تو پاؤں گی بھائی کے بات سے

35
روئے امام سن کے بہن کا کلام یاس
فرمایا سچ ہے وار فنا ہے مقام یاس
پھر اور نا امیدوں کو آیا پیام یاس
گذرا وه روز چھا گئی خیمے پہ شام یاس
سیدانیوں کو قطع ، آمید حیات تھی
وہ دشت ہولناک تھا اور کالی رات تھی

36
کرتا تھا سائیں سائیں وہ صحرائے لق و دق
تھے بیبیوں کے صورت مہتاب رنگ فق
دم گھٹتے تھے اندھیرے سے بچوں کو تھا قلق
آواز سے درندوں کی ہوتے تھے سینے شق
مائیں انھیں سلاتی تھیں منہ ڈھانپٹ ڈھانپ کے
سینوں سے لپٹے جاتے تھے وہ کانپ کانپ کے

37
پیاسے مسافروں کو جو شب خوں کا خوف تھا
خیمے کے گرد پھرتے تھے عباسؑ باوفا
مانند شیر دیتے تھے ہر بار یہ صدا
بیدار ہوشیار جوانان مرتضاً
نزدیک صبح جنگ ہے کچھ رات اب نہیں
آقا بھی جاگتے ہیں یہ غفلت کی شب نہیں

38
نزدیک خیمہ رہیو کہ آقا نہیں ہیں دُور
ناموس مصطفے کی خبر داری ہے ضرور
حوروں کی ہے طلب کہ نہ خدمت میں ہو قصور
حاضر رہو کہ حق کی عبادت میں ہیں حضور
اس رات بستروں پہ نہ جا جا کے سوئیو
کل دن سے پاؤں دشت میں پھیلا کے سوئیو

39
ناگاہ آسماں پہ ہوا صبح کا ظہور
پھیلی سپیدی ہو گئی ظلمت جہاں سے دور
کافور کی طرح سے اُڑا روئے مہ کا نور
یاد خدا میں زمزمہ کرنے لگے طیور
آثار صبح کے جو عیاں ہوتے جاتے تھے
حضرت نماز پڑہتے تھے اور روتے جاتے تھے

40
پھیرا سلام جب تو اُٹھائے دُعا کو ہات
خالق سے کی یہ عرض کہ اے ربِّ پاک ذات
سب راتیں ہو چکیں نہیں باقی ہے کوئی رات
ہے روز قتل قطع ہوئی مدت حیات
طاعت کا وقت ہاتھ سے کھویا نہیں کبھی
شاہد ہے تو کہ شام سے سویا نہیں کبھی

41
شرمندہ ہوں کہ کس لئے آیا تھا کیا کیا
جو حق بندگی تھا نہ وہ بھی ادا کیا
تو نے کرم حسینؑ پہ لا انتہا کیا
یاں تک کہ سارے خلق کا حاجت روا کیا
صدمہ ہے آج فاطمہؑ کے نور عین پر
آسان کردے قتل کی شکل حسین پر

42
ہتیار سج کے صحن میں آئے امام پاک
دیکھا کہ اہل بیت گریباں کئے ہیں چاک
فرمایا الوداع کہ اب ہوں گے ہم ہلاک
ناموس مصؐطفےٰ نے اُڑائی سروں پہ خاک
بانوئے شاہ خاک پہ غش کھا کے گر پڑیں
زینبؑ قدم پہ شاہ کے گھبرا کے گر پڑیں

43
ہو کر وداع گھوڑے پہ حضرت ہوئے سوار
حلقہ کئے تھے گرد عزیز و رفیق و یار
مانند گل شگفتہ تھا ہر ایک گل عذار
تھی فاطمہؑ کے باغ پہ وہ آخری بہار
مرنے کے شوق میں قدم آگے نہ بڑہتے تھے
ہنس ہنس کے باتیں کرنے میں کیا پھول جھڑتے تھے

44
مولا کے ساتھ صبح سے کھولی نہ تھی کمر
آئے تھے تیر ادھر سے تو بن جاتے تھے سپر
زخموں سے چور ہو ہو کے گرتے تھے خاک پر
رکھتے تھے شہ کے پائے مبارک پہ اپنا سر
کیا خوش نصیب وہ تھے کہ جب دم نکلتے تھے
منھ اپنا ان کے چہروں پہ شپیرؑ ملتے تھے

45
قاسؑم نے رن میں لاش پہ لاشہ گرا دیا
عباسؑ نے بھی خون کا دریا بہا دیا
اکبرؑ نے دم میں ناموروں کو بھگا دیا
انداز ضرب شیر الٰہی دکھا دیا
تنہا جب ان کے بعد شہ بحر و بر ہوئے
تیروں کے سامنے علی اصغر سپر ہوئے

46
اس وقت تھی امام پہ کیا بے کسی و یاس
لاشیں تھیں گرد اور نہ تھا کوئی آس پاس
فاقہ تھا تین روز کا سولہ پہر کی پیاس
دشمن کئی ہزار اکیلا وہ حق شناس
اعدا ادھر تو نیزوں پہ نیزے لگاتے تھے
خیمے سے اہل بیت اُدھر نکلے آتے تھے

47
میداں میں آکے کہنے لگا شمر بے ادب
طاقت علیؑ کی کیا ہوئی لڑکے نہیں ہو اب
جو آپ کو بچاتے تھے مارے گئے وہ سب
ہاتھوں کے کانپنے کا ہے شاید یہی سبب
اب کی جو فوج گھوڑوں کی باگیں اٹھائے گی
حضرت سے ذوالفقار بھی کھینچی نہ جائے گی

48
یہ سن کے آگیا شہ ذی جاہ کو جلال
مانند شیر ہو گئیں آنکھیں غضب سے لال
بل کھا کے اُٹھے ریش مقدس کے سارے بال
فرمایا سامنے سے سرک او زبوں خصال
تو جانتا ہے ابن علیؑ کو ہراس ہے
مجھے کو فقط رسول کی امت کا پاس ہے

49
مشہور ہے كننده خیبر مرا پدر
لنگر اٹھالوں کوہ کا ٹوٹی ہے گو کمر
کچھ سوچتا نہیں کہ مرا ہے جواں پسر
لرزہ ہو شیر کو جو کروں غیظ سے نظر
وارث ہوں ذوالفقار جناب امیرؑ کا
رگ رگ میں میری زور ہے زہرؑا کے شیر کا

50
دے حکم جنگ کس لئے لڑنے میں دیر ہے
دیکھوں تو فوج، شام کی کیسی دلیر ہے
گو ہاتھ کانپتے ہیں مرا دل تو شیر ہے
شپیرؑ بھوک پیاس میں جینے سے سیر ہے
بھائی کا غم سہا علی اکبرؑ کو رو چکا
کس کس جوان کو انھیں ہاتھوں سے کھو چکا

51
یہ کہہ کے کھینچی تیغ تو تھرّا گئے فلک
فریاد کا سما سے ہوا شور تا سمک
دیکھی گئی نہ تیغ ید اللہ کی چمک
آنکھوں کو بند کر کے لگے کانپنے ملک
تابندگی برق نگاہوں سے گر گئی
شکل اجل لعینوں کی آنکھوں میں پھر گئی

52
پشتے تھے زخمیوں کے چپ و راس و پیش و پس
بجلی سا کوندتا تھا ہر اک غول میں فرس
جلتے تھے برق تیغ سے اعدا مثال خس
ہر صف میں تھا یہ شور کہ بس اے حسینؑ بس
تم نے پیا ہے شیر جناب بتول کا
امت پہ رحم کیجئے صدقہ بتول کا

53
اس وقت ہاتھ روک کے گویا ہوئے یہ شاہ
تم نے کیا نہ رحم کہ اکبر تھا بے گناہ
مارا جواں پسر کو یہ کیا منصفی تھی واہ
میں ہو گیا تباہ کہ تم ہو گئے تباہ
پوچھو تو اس سے خاک میں یوں جس کا گھر ملے
ہاں پھر تھمے یہ ہاتھے جو مرا پسر ملے

54
یہ کہ کے چاہتے تھے کہ پھر ہوئیں حملہ ور
دیکھا نبئی کے ہاتھ کو گھوڑے کی باگ پر
فرماتے ہیں حسینؑ بس است پہ رحم کر
اے لال میرے پاس ہے تیرا جواں پسر
جبتک کہ سرکٹا کے نہ جنت میں آؤ گے
عباسؑ سے ملو گے نہ اکبرؑ کو پاؤ گے

55
یہ سنتے ہی نیام میں لی شہ نے ذوالفقار
رو کر کہا کہ آپ کی امت کے میں نثار
اب ہے فقط حسینؑ کو اماں کا انتظار
آئی صدا بتول کی اے میرے گلغدار
میں پیٹتی تھی برچھی جب اکبرؑ نے کھائی تھی
اماں تو دیر سے تمہیں لینے کو آئی تھی

56
اس بن کی خاک میں کبھی سر پہ اڑاتی ہوں
اصغرؑ کی لاش کو کبھی چھاتی لگاتی ہوں
زینبؑ کو تھامنے بھی خیمہ میں جاتی ہوں
سر پیٹتی ہوئی کبھی میداں میں آتی ہوں
راحت میں فاطمہؑ کی نہ کیونکر خلل پڑے
جس کی کمائی لٹتی ہو کیا اس کو کل پڑے

57
یہ ذکر تھا کہ ٹوٹ پڑی شہؑ پہ فوج شام
باہم چلے یہ تیر کہ تن چھن گیا تمام
چھوٹی رکاب پاؤں سے اور ہاتھ سے لگام
تلوار فرق پر جو لگی جھک گئے امام
ہر بی بی در پہ خیمہ کے غش کھا کے گرتی تھی
گھوڑے کے گرد فاطمہؑ سر ننگے پھرتی تھی

58
آخر گرا زمین پہ زہرؑا کا نازنیں
عرش الہ کانپ گیا ہل گئی زمیں
آگے بڑھا چڑہائے ہوئے شمر، آستین
زانو تو رکھا چھاتی پہ گردن پہ تیغ کیں
بے سرنماز میں پسر فاطمہؑ ہوا
سجدہ نہ ہو چکا تھا کہ بس خاتمہ ہوا

59
بس اے انیس ختم کلام اب ضرور ہے
لطف سخن اُٹھاتا ہے جو ذی شعور ہے
دعویٰ کلام کا نہ بیان کا ضرور ہے
حاسد جلیں تو اس میں مرا کیا قصور ہے
مارا دماغ و بحث و سر کار زار نیست
لیکن دل دو نیم کم از ذوالفقار نیست


سلام
علیؑ سا بھی نہ کوئی عادل زمانہ ہوا
کہ ایک بازو کبوتر کا آشیانہ ہوا
سیاه دیدۂ شپیرؑ میں زمانہ ہوا
ہوائے ظلم سے جب گل چراغ خانہ ہوا
امیر جس در دولت پہ اک زمانہ ہوا
وہ گھر اُجڑ گیا ٖغارت وہ کارخانہ ہوا
مکیں رہے نہ مکاں طرفہ کار خارخانہ ہوا
زمیں اُلٹ گئی کیا منقلب زمانہ ہوا
یہ انقلاب عضب کا ہے یا علیؑ فریاد
کہ مسجدیں تھیں جہاں واں شراب خانہ ہوا
حسینؑ نے کبھی شکوہ کیا نہ امت کا
گلہ ہوا بھی کسی سے تو دوستانہ ہوا
بچھا ہے قاف سے تاقاف جس کا خوان کرم
نصیب اسے نہ کئی دن تک آب و دانہ ہوا
شباب تھا کہ دم واپسیس کی آمد و شد
یہ مضطرب ادھر آیا ادهر روانہ ہوا

MarsiyaeMarsiya
www.emarsiya.com