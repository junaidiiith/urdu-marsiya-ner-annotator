مرثیۂ میر انیس


جب کربلا میں داخلہ شاہ دیں ہوا
دشت بلا نمونه خلد بریں ہوا
سر جھک گیا فلک کا یہ اوج زمیں ہوا
خورشید محوِ حُسن حسینؑ حسیں ہوا
پایا فروغ نیّز دیں کے ظہور سے
جنگل کو چاند لگ گئے چہرے کے نور سے

زہرا کے اختروں سے زمیں آسماں ہوئی
غازی جہاں چلے وہ زمیں کہکشاں ہوئی
سب ارض پاک غیرت باغ جناں ہوئی
ایسا مکیں ملا کہ رفیع المکاں ہوئی
دامن جو پاک صاف تھا دشت مصان کا
احرام باندھا کعبے نے اس کے طواف کا

ہاتف نے دی صد ا کہ زہے شان کربلا
مختار کائنات ہے مہمان کربلا
پھولوں سے آج بھر گیا دامان کربلا
بس اب نواں بہشت ہے بستان کربلا
خورشید دیں کے فیض سے کیا کیا شرف ملے
روشن ہے جس سے عرش وہ در نجت ملے

یہ دشت ہولناک کہاں یہ چمن کہاں
جنگل کہاں بتولؐ کے گل پیرہن کہاں
کنبہ کہاں نبیؐ کا یہ دار محسن کہاں
قبریں کہاں شکستہ دلوں کے وطن کہاں
آئے ہیں ڈھونڈھتے ہوئے اس ارض پاک کو
سچ ہے کہ خاک کھینچتی ہے اپنی خاک کو

غل تھا چمن چمن کہ بہار آئی اب قریب
باغی جو چین دیں تو یہ ہے موسم عجیب
بولی یہ آشیاں سے جدا ہو کے عندلیب
آیا گل ریاض محمدؐ خوشا نصیب
فخر اس زمیں کا جس پہ شہ انس و جن پھرے
دیکھو خدا کی شان کہ جنگل کے دن پھرے

خوشبو سے اُن گلوں کی ہوا دشت باغ باغ
غنچے کھلے، ہرے ہوئے بلبل کے دل کے داغ
پہونچا سر فلک پر ہر اک کوہ کا دماغ
دریا نے بھی حبابوں کے روشن کئے چراغ
خورشید بن گئے طبقے ارض پاک کے
تاروں کو گرد کر دیا ذروں نے خاک کے

جنگل میں بن گیا شجر طور پر درخت
بالیدگی سے ہو گئے ٹکڑے گلوں کے رخت
آئی صدا فلک سے کہ جاکے زمین کے بخت
بس اس زمیں پہ سوئے گا مختار تاج و تخت
رفعت کا اسکی فرش سے غل عرش تک گیا
لو آج خاک کا بھی ستارا چمک گیا
کہتی تھی آسماں سے زمین فلک حشم
کیوں آج مرتبے میں زیادہ ہے تو کہ ہم
مجھ پر ہیں وہ جو مُہر نبوت پہ تھے قدم
ذرے سے بھی یہاں ترے شمس و قمر ہیں کم
اب تو یہ خاکسار بھی کیواں اساس ہے
زیور جو عرش کا تھا وہ سب میرے پاس ہے

پھیلی و نکہت چمن شاه سجر و بر
صحرا میں لہلہا گیا سبزه بھی سر بسر
جلدی ہوا نے جا کے یہ دریا کو دی خبر
آیا تری کچھار میں مختار خشک و تر
جب تک وہ بحر فیض برائے وضو پڑھے
بڑھ کر قدم تو لے تو تری آبرو بڑھے

ساحل پہ ہوں گے جلوہ نما اب امام دہر
دریا ولی کا ہوگا تری شور شہر شہر
یہ سن کے بے قرار ہوئی علقمہ کی نہر
سر کو قدم کئے ہوئے دوڑی ہر ایک نہر
آمد سنی جو سبط رسالت مآب کی
ساحل سے آنکھ لڑ گئی اک اک جناب کی

بولے فرس کو روک کے شاہ فلک و قار
منزل پہ ہم پہونچ گئے احسان کردگار
آگے نہ اب بڑھائے کوئی یاں سے راہوار
یہ وہ زمیں ہے جس کے لئے دل ہے بقرار
قربان اس مکان سعادت نشان کے
پایا در مراد بڑی خاک چھان کے

اترو مسافرو کہ سفر ہو چکا تمام
کوچ ہو گا اب نہ حشر تلک ہے یہیں مقام
مقتل یہی زمین ہے یہی مشہد امام
اونٹوں سے بار اُتار کے بر پا کر و خیام
بستر لگاؤ شوق سے اس ارض پاک پر
چھڑکا ہوا ہے آپ بقایاں کی خاک پرل

مثل زمین خلد مصفا ہے یہ زمیں
ساتوں فلک سے اوج میں بالا ہے یہ زمیں
روئے زمیں پہ عرش معلی ہے یہ زمیں
فردوس کا کھنچا ہوا نقشا ہے یہ زمیں
اس کے مکیں نہوں گے پراگندہ نشر میں
بے سر اسی زمیں سے ہم اٹھیں کے حشر میں

مرغوب طبع ہے یہ زمین فلک جناب
سوئے گا اس کی خاک پہ فرزند بوتراب
ہے اس طرح یہ ساری زمینوں میں انتخاب
جس طرح ذی شرف ہے ستاروں میں آفتاب
مرنا لکھا ہوا ہے یہیں سرنوشت میں
جائے کا ہاتھوں ہاتھ یہ طبقہ بہشت میں

سجدے کریں گے جس پہ ملک وہ زمیں یہ ہے
جس پر کھدا ہے نقش شفا وہ نگیں یہ ہے
بطحا یہ ہے مدینہ ارباب دیں یہ ہے
کعبہ یہ ہے نجف یہ ہے خلد بریں یہ ہے
تھی اس زمیں کی قدر رسولان پاک کو
آنکھوں سے سب لگا گئے ہیں یاں کی خاک کو

ذرون سے اس کے اشرفی مہر زرد ہے
مٹی طلا ہے نسخہ اکسیر گرد ہے
گردے سقر کی آگ کو پانی یہ سرد ہے
کُحل بصر ہے داروئے اندوہ درد ہے
زندے الم سے بچتے ہیں مردے فشار سے
آنکھوں میں نور آتا ہے اس کے غبار سے

خاک اس کے دل میں ہو جسے اس خاک سے غبار
مجرم بھی اس کے فیض سے اُٹھے گا رستگار
پڑ جائے جس کے جسم پہ خاک اس کی ایک بار
سائے سے اس کے آتش دوزخ کرے فرار
یوں دور ہوں گناہ سب اس نیک بخت سے
پتے خزاں میں گرتے ہیں جیسے درخت سے

کام آئے گی لحد میں یہ ہنگام دردو یاس
اس خاک سے بنے گا کفن نور کا لباس
تسبیح اس کی قبر میں ہوئے گی جس کے پاس
سو سو طرح کی پائے گا راحت وہ حق شناس
فرمائیں گے ملک ارم اس کا مقام ہے
سونے دو چین سے یہ مطیع امام ہے

دیں گے جو اس کی خاک سے لکھا ہوا کفن
میت پر پھر نہ ہوگا کوئی صدمہ و محن
ڈھاپنے گا اس کو چادر رحمت سے ذوالمِتن
خوشبو سے ہو گا کنج لحد خلد کا چمن
پھولوں میں خاک پاک کفن کو بسائے گی
صُرُّوں سے نگہت کل فردوس آئے گی

تو شہ مسافروں کا یہی اور یہی ہے
یہ خاک آپ خضر سے رتبے میں ہے زیاد
طوفاں میں اس کو ڈالے گا جو مردہ خوش نہاد
لے آئے گی ہوائے موافق در مراد
دیکھے گا یاس میں کرم کار ساز کو
تھامے گا دست موج سے دریا جہاز کو

اترا یہ کہہ کے کشتی امت کا نا خدا
جتنے سوار تھے وہ ہوائے سب پیادہ پا
حضرت نے مسکرا کے ہر ایک سے کہا
دیکھو تو کیا ترائی ہے کیا نہر کیا فضا
اکبرؑ شگفتہ ہو گئے صحرا کو دیکھ کر

عباس جھومنے لگے دریا کو دیکھنے کر

بولے یہ اشک بھر کے شہنشاہ سر بلند
کیوں یہ مقام ہے تمھیں شاید بہت پسند
کی مسکرا کے عرض کہ یا شاہ ارجمند
بس یاں تو خود بخود ہوئی جاتی ہے آنکھ بند
شیراب یہیں رہیں گے عنایت جو رب کی ہے
بس کیا کہوں حضور ترائی غضب کی ہے

گرمی میں ایسی سرد ہوا یا شہ امام
ہے لیٹنے کی جا یہ زمین فلک مقام
مشہور غازریہ ہے شاید اسی کا نام
جی چاہتا ہے یاں سے سر کیے نہ ایک گام
ایسی جگہ بس اب نہ ملے گی کسی جگہ
کیا لطف ہے جو قبر بھی ہوئے اسی جگہ

روتے ہوئے وہاں سے بڑھے آپ چند گام
گویا زمیں کی سیر کو اترامہ تمام
انجم کی طرح گرد تھے حیدر کے لالہ فام
شکلیں وہ نور کی وہ تجمل وہ احتشام
زلفیں ہوا میں اڑتی تھیں ہاتھوں میں ہاتھ تھے
لڑکے بھی بند کھولے ہوئے ساتھ ساتھ تھے

تکنے لگے پہاڑوں کو مسلمؑ کے دونوں لال
پھولوں سے کھیلنے لگے زینب کے نو نہال
سبزے سے واں کے ابن حسن خوش ہوئے کمال
کی عرض اس زمیں کا ہر اک گل ہے بے مثال
اے خسرو زمیں یہ جگہ ہے جلوس کی
خوشبو ہے یاں کی خاک میں عطر عروس کی

صحرا سے آئے پھر سوئے دریا شہؑ امم
الیاسؑ شاد ہو کے پکارے بہ صد حشم
اچھلیں درود پڑھتی ہوئی مچھلیاں بہم
بولے حباب آنکھوں پہ شاہا ترے قدم
پانی میں روشنی ہوئی حسن حضور سے
لے لیں بلائیں پنجہ مرجاں کے دور سے

ٹھہرے کنار نہر جوانان ماه رو
دھویا کسی نے رخت کسی نے کیا وضو
گھوڑے جو آئے پیاس بجھا کے کنار جو
بھرلائے اشک آنکھوں میں شبیر نیک خو
کھینچی اک آہ سرد ترائی کو دیکھ کر
ہاتھوں سے دل پکڑ لیا بھائی کو دیکھ کر

بولے یہ ہاتھ جوڑ کے عباس نامور
خیمہ کہاں بپا کریں یا شاہ بحر و بر
ایذا ہے محملوں میں بہت اہل بیت پر
بچے ہیں تازگی میں گلوں سے زیادہ تر
کب سے عماریوں کے ہیں پردے چھٹے ہوئے
گرمی کے مارے دم ہیں سبھوں کے رکے ہوئے

کچھ سوچ کر امام دو عالم نے یہ کہا
زینب جہاں کہیں وہیں خیمہ کرو بیا
پیچھے ہٹے یہ سنتے ہی عباسؑ با وفا
جا کر قریب محمل زینب یہ دی صدا
حاضر ہے جاں نثار امام غیور کا
بر پا کہاں ہو خیمۂ اقدس حضور کا

بولی یہ سن کے دختر خاتون روزگار
اس امر میں بھلا مجھے کیا دخل میں نثار
خشکی ہو یا ترائی چمن ہو کہ سبزہ زار
ہر جا مسافروں کا نگہباں ہے کردگار
مختار کائنات کے تم نور عین ہو
اتر دوہاں جہاں مرے بھائی کو چین ہو

عاقل ہو تم تو نام خدا اے علی کے لال
مجھ سے زیادہ بھائی کی راحت کا ہے خیال
دریافت کر لو پہلے کسی سے یہاں کا حال
واری کسی طرح کا نہ آقا کو ہو ملال
گوشہ ملے ہمیں نہ فضا ہو نہ سیر ہو
اب تو یہی پڑی ہے کہ جانوں کی خیر ہو

آرام کو ترس گئے جب سے چھٹا ہے گھر
کن آنتوں سے پانچ مہینے ہوئے بسر
یہ آندھیاں یہ گرمی کے ایام یہ سفر
دن بھر چلے ہیں دھوپ میں جاگے ہیں رات بھر
گرمی سے کھیت خشک تھے جنگل اُجاڑ تھا
ایک ایک کوس راہ جبل میں پہاڑ تھا

آج اس زمین پر تمہیں لایا ہے آسماں
اب دیکھیے دکھاتی ہے تقدیر کیا یہاں
آقا کی خیریت کی دُعا مانگو بھائی جاں
یا رب سافروں کو مبارک ہو یہ مکاں
دشمن بہت ہیں بادشیہ خوشخصال کے
بھائی بہن نثار ذرا دیکھ بھال کے

بھائی سے اس زمیں کی سنی ہے بہت صفت
ہے وہ امام وا قف اسرارِ شش جہت
جو جو ُمسِن ہیں ان سے بھی لازم ہے مصلحت
صدقے گئی حبیب سے بھی کر لو مَشورَت
ساحل پہ دشمنوں میں کسی کا عمل نہ ہو
بھیا مجھے یہ ڈر ہے کہ رد و بدل نہ ہو

دست ادب کو جوڑ کے اُس شیر نے کہا
تشویش کچھ نہ کیجئے اے بنت مرتضا
ہر چند مصلحت مری کیا اور عقل کیا
لیکن ترائی سے کوئی بہتر نہیں ہے جا
جو مہر فاطمہ میں ہے یہ وہ فرات ہے
گرمی میں قُرب نہر کا آب حیات ہے

جس سر زمیں پر دلبر زہرا عمل کرے
زہرہ کسی کا کیا ہے جو رد و بدل کرے
مانع وہ ہو جو دین نبیؐ میں خلل کرے
کافر ہے جو حسین سے جنگ و جدل کرے
دخل اس میں روم کا ہے نہ سلطان شام کا
دنیا کی سب زمیں پہ ہے قبضہ امام کا

حضرت کے حکم کا مترصد ہے جان نثار
ارشاد یہ ہوا کہ دیا تم کو اختیار
آیا حضور سبط پیمبر وہ ذی وقار
کی عرض خیمہ نہر پہ کرتا ہے خاکسار
اتریں یہیں یہ مرضی آل رسولؐ ہے
بولا وہ بحر فیض کہ اچھا قبول ہے

یہ سن کے خادموں کو پکارا وہ مہ جبیں
فَرَاش آکے جلد مصفّا کریں زمیں
حاضر ہوں آب پاش محل دیر کا نہیں
یاں ہوگا خیمہ حرمِ بادشاہِ دیں
جلد اُن کو بھیجو لوگ ہیں جو کاروبار
لے آؤ اُشتروں سے قناتیں اُتار کے

بولے زہیر قین کہ حاضر ہیں سب غلام
بڑھ کر حبیب بھی ہوئے مصروف اہتمام
کرسی منگا کے بیٹھ گئے اک طرف امام
رتبے میں ہوگئی وہ زمیں عرش احتشام
پر تو فگن تھا نور رسالت مآب کا
سر پر لگا تھا چترزری آفتاب کا

تھا فکر میں خموش دو عالم کا تاجدار
ہم کھلوار ہے تھے خیموں کو عباسؐ ذی وقار
نا گہ اُٹھا شمال کی جانب سے اک غبار
رایت سیاہ و سُرخ نظر آئے تین چار
مڑ کر کہا حبیب نے کچھ رنگ اور ہے
بولا کوئی یہ شام کے لشکر کا طور ہے

یک جا ہوئے یہ سُن کے جوانان صنف شکن
نکلا ہر اک ولی کی زباں سے یہی سخن
آئے ہیں ملک غیر میں ہم چھوڑ کے وطن
تو سب کی خیر کیجیو اے رب ذوالمنن
اعدائے دین کے شر سے حفاظت میں ہم رہیں
ناحق کوئی لڑے بھی تو ثابت قدم رہیں

کہنے لگے پکار کے عباسؑ حق شناس
ہاں ناصران قبلۂ کونین با حواس
دل میں نہ خوف ہو نہ زباں پر کلام یاس
جیتے ہو تو حسینؐ سے ہو قدرواں کے پاس
گر مر گئے تو روضئہ رضواں کی سیر ہے
دونوں طرح مآل تمھارا بخیر ہے

کیا ڈر قشون روم ہے یہ یا جنود شام
ہم اپنے کام میں ہیں ہمیں کیا کسی سے کام
جو مرد ہیں ہر اس کے کرتے نہیں کلام
ہونے دو گر ہیں سُرخ علم یا سیاہ فام
سر سبز ہیں وہی جو علیؑ کے نشان ہیں
خود جھک کے وہ ملیں گے کہ ہم مہمان ہیں

یہ ذکر تھا کہ بن میں سیاہی سی چھا گئی
ڈنکے کی دشت ظلم سے کوسوں صدا گئی
گھوڑوں کے دوڑنے سے زمیں تھرتھرا گئی
جنگی سیاہ گھاٹ کے نزدیک آگئی
اک ایک پیر زور تہمتن شکوہ تھا
تو سن رکاب سبز قدم سرگردہ تھا

بولے ملازموں سے یہ عباسؑ با وفا
دریافت تو کرو کہ ارادہ ہے ان کا کیا
آتے ہی سرکشی یہ طریقہ ہے کونسا
کہدو کہ اہل بیت کے خیمہ کی ہے یہ جا
لازم رسول زادیوں کا احترام ہے
اُتریں الگ کہیں یہ ادب کا مقام ہے

کرسی نشیں ہے سخت دل سید البشر
آئین خسروی سے یہ واقف نہیں مگر
آتی ہے اُڑ کے گھوڑوں کی ٹاپوں سے گرد ادھر
کیا ہے جو روکتے نہیں با گیں یہ خیرہ سر
بھولے ہوئے ہیں اس یہ کہ ہم خاکسار ہیں
شاید ہوا کے گھوڑے پہ ظالم سوار ہیں

اس فوج کے رئیس نے بڑھ کر کیا کلام
حکم امیر ہے یہیں اُترے سپاہ شام
چھوڑیں گے ہم اسے کہ جو راحت کا ہے مقام
دریا سے ہٹ کے آپ بپا کیجئے خیام
لشکر کشی ہے بادشہ کائنات پر
کل مورچے سپاہ کے ہوں گے فرات پر

کونے سے کل جواں ادھر آئے ہیں دس ہزار
رستے میں شام کی ابھی فوجیں ہیں بے شمار
خالی ہیں منزلیں نہ بیاباں نہ کوہسار
شہروں سے پرگنوں سے چلے آتے ہیں سوار
لاکھوں ہیں کوئی قبل کوئی بعد آئے گا
 گیتی ہلے گی جب پسر سعد آئے گا

فوجوں کا جائزہ تھا وہاں ہم چلے تھے جب
گردے میں بیس کوس کے لشکر پڑا تھا سب
دستوں کی روم و شام کے آمد ہے روز و شب
اس ارض پر نہ ہو جو سمائی تو کیا عجب
کیجے مقام گر کوئی گوشہ جدا ملے
ممکن نہیں کہ نہر پہ خیمے کی جا ملے

ہم گھاٹ روکنے کے لئے آئے ہیں ادھر
ہے آج شب کو داخلہ شمر کی خبر
سنتے ہی یہ ترائی میں گونجا وہ شیر نر
تیوری چڑہا کے تیغ کے قبضے پہ کی نظر
کم تھا نہ ہمہمہ اسد کردگار سے
نکلا ڈکارتا ہوا ضیغم کچھار سے

غصے میں رکھ کے دوش پر شمشیر برق دَم
نعرہ کیا اسد نے کہ تم سے ہٹیں گے ہم
گر فوج قاہرہ کی ہے آمد تو کیا ہے غم
گرتا ہے کٹ کے سر وہیں جس جا ہے قدم
بہ پھریں جو شیر سامنے آتا نہیں کوئی
یہ آنکھ وہ ہے جس میں سماتا نہیں کوئی

دنیا ہو اک طرف تو نہ آئے خیال میں
لاکھوں پہ اپنی تیغ چلی ہے جدال میں
گیتی ہو بے فشاں اگر آئیں جلال میں
ہے سب طرح کا رمز محمدؐ کی آل میں
دریا ہے کیا یہ شیر ہٹیں جس کو چھوڑ کے
جب پل بنا دیا در خیبر کو توڑ کے

تم کون ہو حسینؑ ہیں مختار خشک و تر
ان کے سوا ہے کون شہنشاہ بحر و بر
دیکھو فساد ہوگا بڑھو گے اگر ادھر
شیروں کا یاں عمل ہے تمھیں کیا نہیں خبر
سبقت کسی پہ ہم نہیں کرتے لڑائی میں
بس کہہ دیا کہ پاؤں نہ رکھنا ترائی میں

دریا تو ابتدا سے ہمارا ہے تم ہو کون
اس کا مُحق رسولؐ کا پیارا ہے تم ہو کون
اللہ نے زمیں کو سنوارا ہے تم ہو کون
ساحل پہ کچھ کسی کا اجارا ہے تم ہو کون
ہیہات غضب حق سے پھر سے آج تک نہیں
منزل مسافروں کی یہ ہے کچھ فدک نہیں

کیا ابن سعد شوم کی فوج اور کیا حشم
سرلوٹتے پھریں گے بڑھا یا اگر قدم
اُترے ہیں آکے فخر سلیماں کے ساتھ ہم
کیا اُن کے مورچے کہ جو ہو چونٹیوں سے کم
کچھ ڈر نہیں چھ لاکھ اگر بد خصال ہیں
ہم بھی کنندہ در خیبر کے لال ہیں 
کیا سر پہ موت آئی ہے بس سامنے سے جاؤ
فوجوں کا ذکر کر کے کسی اور کو ڈراؤ
دعوی ہے کچھ سیاہ گری کا اگر تو آؤ
بیٹا رحیم کا ہوں مجھے غیظ میں نہ لاؤ
تلوار ادھر کھنچی کہ اُدھر کھیت پڑ گیا
پھر کچھ نہ بن پڑے گا اگر میں بگڑ گیا

ہم شیر ہیں قسم اسد کردگار کی
رکھتے ہیں ناخنوں میں بُرش ذوالفقار کی
سوگی نہ اصل یاں نہ حقیقت ہزار کی
ٹو کے یہ کیا مجال کسی نابکار کی
گرجیں ابھی تو رعد ہیں برسیں تو ابر ہیں
اک میں نہیں بہت ابھی ایسے ہِزَبر ہیں

چھوڑیں نہ یہ زمیں جو گرے سر پر آسمان
بڑھ کر ہٹا نہیں کبھی اس فوج کا نشان
جب تک کہ دم میں دم ہے نہ جائے گی آن بان
ریتی پہ ہم بپا کریں خیمہ خدا کی شان
مر جائیں وہ جو ساتھ کئی شیر خوار ہیں
فی الواقعی ہم ایسے ہی تقصیروار ہیں

ہم پہلے آئے ہیں کہ تم آئے ہوتا بہ نہر
کیوں غاصبو یہ نہر انہیں فاطمہ کا قہر
چھوڑ آئے ہیں تمھارے بلانے پہ اپنا شہر
کوئی مسافروں پہ یہ کرتا ہے جبر و قہر
اترے ابھی نہیں کہ لڑائی ٹھہر گئی
وعدے وہ کیا ہوئے وہ محبت کدھر گئی

شر اس قدر زمیں پہ تمھارے سروں پہ خاک
مٹی ہوئے لکھے تھے عریضوں میں جو تپاک
ہے بوترابیوں کی جگہ یہ زمین پاک
ہوئیں گی تربتیں بھی نہیں گر ہوئے ہلاک
تم لوگو کس طرح یہ جگہ ہم کو بھائی ہے
مشہور ہے کہ شیروں کا مسکن ترائی ہے

سوچو تمھیں دلوں میں کہ حقدار کون ہے
عالم میں بر و بحر کا مختار کون ہے
ہادی ہے کون سید ابرار کون ہے
ہے بے قصور کون گنہگار کون ہے
لازم ہے تم کو پاس کلام مجید کا
کلمہ نبیؐ کا پرہتے ہو تم یا یزیدؔ کا

یہ کس کے گھر سے دین کی دولت ملی تمھیں
صدقہ ہے کسی ولی کا جو عزت ملی تمھیں
خوان کرم سے کس کے یہ نعمت ملی تمھیں
ہادی ہوئے جو ہم تو ہدایت ملی تمھیں
پھلتا نہیں نہال حسد، پھولتا نہیں
محسن کو اس طرح سے کوئی بھولتا ہیں

ہم تو تمھیں سمجھتے ہیں سید کا خیر خواہ
کیا خوب مہمانوں کی دعوت ہے واہ واہ
الفت نہ ولد ہی نہ تعارف نہ رسم و راه
معصوم سے وہ کونسا ایسا ہوا گناہ
چشمے پہ جنگ فاطمہ کے نور عین سے
نا منصفو! پھراتے ہو آنکھیں حسینؑ سے

ہر چند خاکسار ہیں نہ فرزند بوتراب
پر سرکشی کی ہم سے کسی کو نہیں ہے تاب
کہنی تک آستین جو الٹیں دم عتاب
گردوں میں تھرتھرا کے چھپے قرص آفتاب
آجائے انقلاب کی آفت جہاں پر
ہو آسماں زمیں پہ زمیں آسمان پر

ارض و سما کو ہم تہہ و بالا کریں ابھی
جو سرکشی کرے اُسے پسپا کریں ابھی
اس سرزمیں کو خون کا دریا کریں ابھی
ساحل تک آئے جو اسے ٹھنڈا کریں ابھی
بولے کوئی تو تن سے سر اس کا جدا کریں
خیمہ بپا نہ ہو تو قیامت بپا کریں

ظالم مج بگڑ کے بڑھے ایک بار سب
بلوہ جو ہو گیا سمٹ آئے سوار سب
نیز ے علم کیے ہوائے تھے نیزہ دار سب
باندھے تھے ایک غول ضلالت شعار سب
لیکن ملا نہ سکتے تھے آنکھ اس دلیر سے
اک شور تھا کہ چھین لو دریا کو شیر سے

بگڑے ابو تمامہؔ سعد فلک سریر
تولی زہیر قین نے شمشیر بے نظیر
جوڑ اکماں میں ابن مظاہر نے ایک تیر
بولے اسدؔ کہ زجر کے قابل ہیں یہ شریر
عابسؔ کو غیظ لشکر بد خو پہ آ گیا
غصے سے بل ہلالؔ کے ابرو پہ آگیا

بولے اٹھا کے نیزہ کو ضرغامہ دلیر
بس اب سزا میں ان کی مناسب نہیں ہے دیر
بولے شبیبؔ ادھر سے جو نکلے گا ایک شیر
بھاگیں گے سب یہ گھوڑوں کی باگوں کو پھیر پھیر
آقا کا ہے یہ پاس کہ ہم دور دور ہیں
کثرت پہ اپنی بھولے میں کیا بے شعور ہیں

الٹی جناب قاسمؔ ذی شان نے آستیں
قبضے پہ ہاتھ رکھ کے بڑھے اکبرؑ حسین
بولے پکڑ کے نیچے زینب کے مہ جبین
شیروں سے کیا ترائی کو لیں گے یہ اہل کیں
کہیے تو نیزہ بازوں کو ہم دیکھ بھال لیں
تیوری کوئی چڑہا ئے تو آنکھیں نکال لیں

آگے تھے سب کے حضرت عباسؑ ذی حشم
بڑھ بڑھ کے روکتے تھے دلیروں کو دم بہ دم
تیغیں جو تولتے اُدھر بانئی ستم
کہتے تھے سر نہ ہوگا بڑھایا اگر قدم
لرزہ تھا رعب حق سے ہر اک نا بکار کو
روکے تھا ایک شیر جری دس ہزار کو

بڑہتا تھا جھوتا ہوا جس دم وہ شیر نر
گرتا تھا کوئی ڈر کے ادھر اور کوئی ادھر
تیغیں جو کھینچ گئیں تو ہوا اور شور  و شر
گھبرائے اہل بیت شہنشاه بحر و بر
آغوش میں پھوپی کے سکینہ دہل گئی
غل پڑ گیا کہ گھاٹ پہ تلوار چل گئی

چلائی روکنے زینب نا شادو نامراد
ہے ہے خبر تو لو کہ یہ کس سے ہوا فساد
غربت زدوں سے کیا سبب کینہ و عناد
دیکھا کوئی کدھر ہیں شہنشاہ خوش نہاد
ہمشیر کو نثارِ امام امم کرو
لوگو دعا میں اکبر مہ رو پہ دم کرو

محمل سے منھ نکال کے فضہؔ نے یہ کہا
بلوہ نحار نہر ہے اے بنت مرتضا
نیزے بڑھا بڑھا کے ہٹاتے ہیں اشقیا
قبضے پہ ہاتھ رکھے ہیں عباسؑ با وفا
کیا جانے کس نے ٹوک دیا ہے دلیر کو
سب دشت گو نجتا ہے یہ غصہ ہے شیر کو

زینب پکاریں پیٹ کے زانو بہ صد ملال
ہے ہے غضب ہوا اگر آیا انھیں جلال
کہہ دے کوئی کہ اے اسد کبریا کے لال
غربت پہ ابن فاطمہ کی تم کرو خیال
قربان ہو گئی نہ لڑائی کا نام لو
میں ہاتھ جوڑتی ہوں کہ غصے کو تھام لو

لڑنے کو تیغ میان سے کھینچو گے تم اگر
محمل سے گر پڑوں گی زمیں پر میں ننگے سر
عباسؑ تم تو ساقیٔ کوثر کے ہو پسر
یہ نہر کیا ہے جس کے لئے رنج اس قدر
مر جاؤں گی سفر میں جو بچھڑوں کی بھائی سے
جنگل مجھے پسند ہے گزری ترائی سے

دریا کو روکتے ہیں اگر بانیٔ ستم
جلتی زمیں پر بچوں کو لے کر رہیں گے ہم
غربت زدوں پر چاہیئے اللہ کا کرم
پھر آؤ بس سکینہ کے سر کی تمھیں قسم
ثابت ہوا کسی کو ہماری ولا نہیں
پانی بھی اب نہ دیں تو ہمیں کچھ گلا نہیں

یہ بات کہہ کے رونے لگی خواہر امام
عباسؑ ادھر غضب میں بڑھے ہوئے فوج شام
کرسی سے جلد اٹھ کے پکارے شہ انام
بھیا ہمارے سر کی قسم روک لو حسام
یحساں ہے بر و بحر ہماری نگاہ میں
غیظ و غضب کو دخل نہ دو حق کی راہ میں

ہر چند اس میں کوئی تمھارا نہیں قصور
ناحق فساد کرتے ہیں تم سے یہ بے شعور
خیرا امتحاں کا دن بھی کچھ ایسا نہیں ہے دور
جانے دو جالوں سے یہ تکرار کیا ضرور
ادنٰی سے بحث ننگ ہے عالی مقام کا
بس خامشی جواب ہے ان کے کلام کا

لے سکتے ہیں ترائی کو تم سے یہ نا بکار
کس پر یہ خشم اے شہ مرداں کے یادگار
جُرارت میں تم نہ ایک نہ یہ اہل کیں ہزار
بخشا ہے ہر طرح کا تمھیں حق نے اختیار
ہے آب تیخ دم میں یہ ناری ہلاک ہوں
گر منھ سے اُف کرو تو ابھی جل کے خاک ہوں

ہے گرچہ اُن کی بے ادبی قابل سزا
پر تم پر رحیم کے ہو بخش دو خطا
جنگل ہو یا ترائی ہو ہے ہر جگہ خدا
مظلوم کو غریب کو غصے سے کام کیا
کرتا ہے عاجزی وہی جو حق شناس ہے
ہم کو نبیؐ کی روح مظہر کا پاس ہے

صدقے ترے جلال کے اے میرے آقاب
یاد آگیا مجھے اسد اللہ کا عتاب
تم سے مقابلے کی جہاں میں کسے ہے تاب
جعفرؑ ہو دبدبے میں شجاعت میں بوترابؑ
یہ کیا ہیں تم تو سند سکندر کو توڑ دو
تو ہم کو چاہتے ہو تو دریا کو چھوڑ دو

بھیا پدر کے صبر پر اس دم کرو خیال
ہم نے تو اپنی آنکھوں سے دیکھا سب ان کا حال
بلوہ تھا بعد رحلت محبوبؐ ذوالجلال
یاں تک کہ باندھ لے گئے رسی سے بدخصال
کیا صبر حلم عقیدہ کشائے جہاں میں تھا
گردن جھکی ہوئی تھی گلا ریسماں میں تھا

توڑا ہو ایک ہاتھ سے خیبر کا جس نے در
پھونکیں گھر اس کا اور کریں یوں وہ درگذر
تھرائیں جس کی ضرب سے روح الامیں کے پر
رکھ دے وہ تیغ کھول کے اور ڈال دے پسر
کمزور دست و بازوئے خیبر کشا نہ تھا
سب قدرتیں وہی تھیں پہ حکم خدا نہ تھا

ارشاد کر گئے تھے جو کچھ سید انام
باندھے رہا اسی پہ کمر وہ فلک مقام
مطلب نہ تھا سپر سے نہ تیغ و تیر سے کام
مظلوم ہو گئے تھے اطاعت ہے اس کا نام
ہم ہیں امام ہم کو بھی جانو اسی طرح
تم بھی ہمارے کہنے کو مانو اسی طرح

لازم ہے ان پہ رحم یہ اُمت ہے میں نثار
کرتے تھے مصطفے انھیں بیٹوں کی طرح پیار
اُن کے لئے حسنؑ نے کیا جبر اختیار
دشمن پہ بھی رہا کرم شیر کردگار
میں نوجواں مزاج میں غصہ ہے آپ کے
بیٹا وہ ہے قدم بہ قدم ہو جو باپ کے

آؤ تمہیں قسم ہے جناب امیرؑ کی
بگڑو نہ سرکشی پر سپاہ شریر کی
ہمراہ بیٹیاں ہیں یہ قلعہ گیر کی
سب سے جدا ہی چاہیئے منزل فقیر کی
کیا دشت کم ہے صابر و شاکر کے واسطے
یہ اہتمام ایک مسافر کے واسطے
تھوڑے سے بستروں کی ہے درکار ہم کو جا
جنگل ہوا تو کیا جو ترائی ہوئی تو کیا
ہے عمر بے ثبات زمانہ ہے بے وفا
آرام کا محل نہیں یہ عاریت سرا
اب وہ کہاں میں شہر جنہوں نے بسائے ہیں
سب اس زمیں پہ خاک میں ملنے کو آئے ہیں

آقا نے دی جو اپنے سرِ پاک کی قسم
بس تھرتھرا کے رہ گیا وہ صاحب کرم
پر تھی شکن جبیں پہ نہ ہوتا تھا غیظ کم
چپ ہو گئے قریب جب آئے شہ امم
گردن جھکا دی تانہ ادب میں خلل پڑے
قطرے لہو کے آنکھوں سے لیکن نکل پڑے

تیغ و سپر کو پھینک کے بولا وہ نام در
کہ دیجئے ان سے کاٹ کے لے جائیں میرا سر
حکم خدا ہے حکم شہنشاہ بحر و بر
اب کچھ کہوں زباں سے میں کیا تاب کیا جگر
میں ہوں غلام آپ کے ادنی غلام کا
آقا مجھے خیال تھا بابا کے نام کا

ٹھہرے گی آ کے نہر پہ اب شام کی سپاہ
پانی بھی ہم پہ بند کریں گے یہ روسیاہ
اس دشت میں نہ اور ہے چشمہ کوئی نہ چاہ
سب قافلہ حضور کا ہو جائے گا تباہ
اس فکر میں غلام کا دل آب آب ہے
یہ عین مصلحت ہے جو حکم جناب ہے

گردن میں ہاتھ ڈال کے حضرت نے یہ کہا
کیوں کانپتے ہو غیظ سےبھائی یہ کیا کیا
نواب اٹھا لو تیغ و سپر تم پر میں فدا
وریا کو تم تو لے چکے اے میرے مہ لقا
وہ شیر ہو کہ دھاک ہے ساری خدائی میں
دیکھو کوئی تمھارے سوا ہے ترائی میں

اس قوم سے نہ رد و بدل چاہیئے تمہیں
غصہ نہ برہمی نہ جدل چاہیئے تمہیں
قرب خدائے عَزَّوَجَل چاہیئے تمہیں
جو ہم کہیں اسی پر عمل چاہیئے تمہیں
بھائی جگہ مزاروں کی پہچانتا ہوں میں
جو ہوگا اس زمیں پہ وہ سب جانتا ہوں میں

ہے منکشف امام یہ احوال بحر و بر
حق نے کیا ہے واقف اسرار خشک و تر
صدمہ ہے دل پہ کیا میں کہوں تم سے یہ خبر
قبضہ تمہارا تا بہ قیامت ہے نہر پر
دولت ملے گی یاں اسد کردگار کی
بہیا یہی جگہ ہے تمہارے مزار کی

ہوتا ہے کیا ہزار کہیں ساکنانِ شام
بخشا ہے تم کو خالقِ اکبر نے یہ مقام
کہتے ہیں اس زمیں پہ ملک آکے صبح و شام
یاں ہوگی قبر حضرتِ عباسؑ نیک نام
دیندار گرد قبر کے بستی بسائیں گے
شہروں سے لوگ ہاں کی زیارت کو آئیں گے

سچ ہے کہ ہاتھ آپ کے آئی ہے کیا جگہ
پیارے ہمارے بھائی کو بھائی ہے کیا جگہ
ٹھنڈی ہوا میں سونے کو پائی ہے کیا جگہ
کیا سبزہ کیا نفیس ترائی ہے کیا جگہ
لنگر ہو تم نجات کی کشتی کے واسطے
لازم ہے قرب نہر بہشتی کے واسطے

آؤ اب اپنے قبر کی جا ہم تمہیں دکھائیں
مقتل میں نخل بھی نہیں سایہ کہاں سے لائیں
قسمت میں یہ لکھا ہے کہ جنگ کی دھوپ کھائیں
چالیس روز تک نہ کفن اور غسل پائیں
میداں ہو اور لاش حسینؑ غریب ہو
بھائی قریب ہو نہ ترائی قریب ہو

عباسؑ آب دید ہوئے سن کے یہ کلام
بھائی کا ہاتھ ہاتھ میں لے کر چلے امام
فرمایا واں پہونچ کے جو تھا قتل کا مقام
دیکھو حسینؑ ہوگا یہیں قتل تشنہ کام
بھائی مقام خیمۂ آل عبا ہے وہ
باہر ہے جو نشیب سے تربت کی جا ہے وہ

رونے لگے پکار کے عباسؑ نامدار
شہ نے کہا کہ ضبط کرو تم پر میں نثار
سُن پائے گی جو زینبؑ بے کس یہ حال زار
مر جائے گی تڑپ کے ابھی وہ جگہ فگار
مجھ کو بہت خیال ہے زہراؑ کی جائی کا
مرنا کوئی بہن نہ سنے اپنے بھائی کا

قدموں پر سر جھکا کے یہ بولا وہ نیک نام
ارشاد یہ تو کیجئے اے قبلہؑ انام
پہلے مرے گا آپ سے یہ با وفا غلام
رو کر کہا کہ ہاں یہی ہو وے گا لا کلام
مجبوری ہے کہ بھائی کو ہاتھوں سے کھویں گے
روؤ گے نہ ہم کو ہمیں تم کو روئیں گے

مژدہ یہ سن کے شاد ہوا وہ امیر غم
سجدہ کیا کہ بھائی سے پہلے مریں گے ہم
ریتی پہ آ کے گاڑ دیا شاہ نے علم
برپا ہوئے خیام شہِ آسماں حشم
ذرے نجوم بن گئے سارے زمین پر
اترے خدا کے عرش کے تارے زمین پر

کھینچا فلک پہ خیمۂ زنگار گوں نے سر
روشن ہوئے کلس کی تجلی سے دشت و در
تارے شعاع تھے کہ طنابیں تھیں جلوہ گر
پردا حرم کا تھا کہ قناتیں اِدہر اُدہر
جنگل کا اوج ہو گیا خیمہ کی شان سے
پلہ زمیں کا اٹھ کے ملا آسمان سے

تھا اس کے ارتفاع میں کرسی کا سب جو طور
سُکّانِ عرش دیکھتے تھے فرش کو بغور
شمسے کا اوج اوج تھا خیمے کا دور دور
گویا کہ آسماں کے تلے آسماں تھا اور
سر جا ملا جو شمسۂ کیواں جناب کا
سونا اتر گیا ورقِ آفتاب کا

خیمہ میں جا چکے جو حرم باصد احترام
ڈیوڑھی پہ آ کھڑے ہوئے عباسؑ نیک نام
کریں اُدھر کھلیں اُدھر اُتری سپاہ شام
بھائی کو لے کے خیمہ میں داخل ہوئے امام
امڈا تھا دل جو سبطِ نبیؐ کی جدائی سے
زینبؐ لپٹ کے رونے لگی چھوٹے بھائی سے

آنکھوں میں اشک بھر کے یہ بولے شہِ زمن
صدقہ اتارو کچھ مرے بھائی پہ اے بہن
تھے دس ہزار مستعد جنگ تیغ زن
جیتا میں زخمی ہوتے جو عباسؑ صف شکن
آزردہ ہیں کہ ہاتھ سے دریا نکل گیا
دیکھو ابھی تلک نہیں ابرو سے بل گیا

لے کر بلائیں کہنے لگی وہ جگر فگار
کیا جی میں آ گئی تھی یہ بھیا بہن نثار
محمل میں مین تو سر کو پٹکتی تھی بار بار
صدقے کروں وہ نہر لڑیں جس پہ نابکار
پیارا ہے یہ اُنھیں جنھیں پانی عزیز ہے
بھیا ہمیں تمھاری جوانی عزیز ہے

منھ رکھ کے منھ پہ بال سکینہؐ نے یہ کہا
عاشق کو میرے پھیر کے لایا مرا خدا
روتی تھی میں سنی بھی نہ تم نے مری صدا
بس اب کہیں نہ جائیو اچھے مرے چچا
اس بے کسی میں دلبر زہراؐ کا کون تھا
آتے نہ تم تو پھر مرے بابا کا کون تھا

کہنے لگی یہ زوجۂ عباسؑ عرش بیان
غصے میں ان کو کچھ نہیں رہتا کسی کا دہیان
ہر بات میں ہے شیر الٰہی کی آن بان
یہ جان کو بھلا کبھی سمجھے ہیں اپنی جان
آتا ہے غیظ جب تو نہ کھاتے نہ پیتے ہیں
یہ تو فقط حسینؑ کے صدقے میں جیتے ہیں

فرمایا شہ نے بھائی سے اب کھولیے کمر
زینبؑ نے لے لی ہتھ سے شمشیر اور سپر
بیٹھے نہ تھے ابھی کہ یہ اکبرؑ نے دی خبر
فوج اور آئی شام سے یا شاہ بحر و بر
مجمع غضب سپاہ کا دریا کے پاس ہے
شہ نے کہا کہ ہو رے تمھیں کیا ہراس ہے

آخر ہوا وہ دن تو ہوئی رات کو یہ دھوم
آ پہنچا لے کے فوج گراں ابن سعد شوم
اک لاکھ سے سوا ہیں جوانان شام و روم
آفت کی ہے بہیر قیامت کا ہے ہجوم
کیسا شمار حصر نہ تھا انتہا نہ تھی
دیکھا جو صبح کو کہیں بستر کی جا نہ تھی
آمد اسی طرح رہی لشکر کی روز و شب
نرغے میں آ گیا پسر سید العرب
گرمی میں ساتویں سے ہوئی شدت تعب
پانی مسافروں پہ ہوا بند ہے غضب
مرجھا گیا چمن شہ گردوں جناب کا
شور آٹھویں سے ہونے لگا آب آب کا

غش تھے نہم کو پیاس سے اطفال شاہ دیں
جز آب اشک پانی کا قطرہ کہیں نہیں
تھا دودھ خشک پیٹتی تھی بانوئے حزیں
دم توڑتا تھا جھولے میں اصغرؑ سا نازنیں
خندق میں گرد خیمے کے آتش بھڑکتی تھی
باقرؑ تڑپ رہا تھا سکینہؑ بلکتی تھی

رونے میں وہ پہاڑ سا دن جب ہوا تمام
آئی سیہ بلا کی طرح شام تیرہ فام
شب تھی مسافروں کے لیے موت کا پیام
غل تھا کہ ایک رات کے مہمان ہیں امام
مل لو جناب فاطمہؑ کے نور عین سے
خالی سحر کو ہوگا زمانہ حسینؑ سے

لکھوں سیاہیِٔ شب عاشور کا جو حال
دفتر سیاہ ہوں شب دیجور کی مثال
چھایا ہوا تھا ابر غم و حسرت و ملال
کھولے تھے اہل بیت محمدؐ سروں کے بال
پیاسوں سے پوچھو رات وہ کیونکر بسر ہوئی
بس مختصر یہ ہے کہ غضب کی سحر ہوئی

گردوں پہ جب بیاض سحر کا ورق کھلا
یعنی کتاب ذکر خدا کا سبق کھلا
بزمِ جہاں میں دفتر نظم و نسق کھلا
ظلمت نہاں ہوئی درِ باغ شفق کھلا
پہونچا فلک پہ ماہ کو حکم انقلاب کا
موج ہوا سے پھول کھلا آفتاب کا

ہونے لگے چراغ نجوم آسماں پہ گُل
قرنا پھُنکی سپاہ عدو میں بجا دُہل
برپا حسینیوں میں ہوا یاں اذاں کا غل
پڑہنے لگے نماز شہنشاہ جز و کل
قدسی ہوئے نثار جماعت کی شان پر
نعرے نمازیوں کے گئے آسمان پر
سجدوں میں یاں جھکے تھے ابھی عابدوں کے سر
فوجِ ستم میں ہو گئیں صف بندیاں اُدھر
دو چار تیر آ کے گرے جب قریب در
حضرت پہ آ کے روک لی عباسؑ نے سپر
کی عرض سرکشی پہ یہ سب فوج شام ہے
فرمایا آپ نے یہ اجل کا پیام ہے

پھر بیٹھے جانماز پہ شاہ فلک وقار
شانہ کیا محاسن اقدس میں چند بار
سر پر رکھا عمامۂ محبوب کردگار
پہنی صبائے خسرو عالم بہ افتخار
پیدا ہوئے تھے خلق میں رحمت کے واسطے
باندھی کمر شفاعت امت کے واسطے

رخصت کو اہل بیت نبیؐ میں گئے امام
قدموں پہ لوٹنے لگیں سیدانیاں تمام
وہ شور الفراق کا وہ یاس کے کلام
بچے بھی سر پٹکتے تھے لے لے کے شہ کا نام
روتے تھے یوں تو لپٹے ہوئے سب حسینؑ سے
لیکن کلیجے پھٹتے تھے زینبؑ کے بین سے

روتے تھے ماں کے پہلو میں زینبؑ کے نونہال
پر غم میں بھائی کے اُسے مطلق نہ تھا خیال
گرنے میں تھامتے تھے جو ماں کو وہ خوشخصال
کہتی تھی مرنے جاتا ہے خیر النساء کا لال
قربان جاؤں منھ نہ پھرانا لڑائی سے
ہشیار رہیو بہر خدا میرے بھائی سے

قاسمؑ سے کوئی کہتی تھی اے میرے نوجواں
چھپ جائے گی اب آنکھوں سے ہے ہے حسنؑ کی شاں
اک سو تھا مادرِ علیؑ اکبر کا یہ بیاں
اٹھارویں برس میں بچھڑتے ہو میری جاں
رخصت کو ماں سے آئے ہو زلفیں سنوار کے
چڑہنا جہاد پر مجھے صدقے اتار کے

دیکھا گیا نہ شاہ سے سیدانیوں کا حال
بس الوداع کہہ کے چلا فاطمہؑ کا لال
باہر جو آئے روتے ہوئے شاہ خوش خصال
دیکھا کہ فوج سب ہے صلح پئے جدال
جھک کر سلام غازیوں نے با ادب کیا
گھوڑا سوارِ دوش نبیؐ نے طلب کیا

آیا عجب شکوہ سے شبدیز تیز گام
طاؤس و کبک دیکھتے تھے جلوۂ خرام
دامن قبا کا رکھ کے کمر میں بڑھے امام
عباس نے رکاب کو تھاما بہ احترام
چھوٹی قدم سے میں یہ ہوا غم زمین کو
جبریل جھاڑنے لگے شہ پر سے زین کو

حاصل ہوا جو فیض قدمبوسیِٔ جناب
اللہ ری ضیا مہِ نو بن گئی رکاب
روشن تھے بدر سے سم اسپ ضیا شتاب
ثابت تھا صدرِ زیں سے کہ ہے برج آفتاب
افساں تو کیا ہیں دیدۂ انجم بھی بند ہیں
تار شعاع موئے ایالِ سمند ہیں

کس اوج سے خَدِیوِ زمین و زماں چلا
رہوار کیا زمین چلی آسماں چلا
لے کر نشاں علیؑ ولی کا نشاں چلا
دامن بھرے ہوئے علم زر فشاں چلا
اختر نثارِ بخشش سبطِ رسولؐ تھے
ذرّے نہ تھے زمین پہ سونے کے پھول تھے

سادات کے وہ چہروں کی ضو وہ علم کی شان
تکتا تھا اس زمیں کے ستاروں کو آسمان
وہ برچھیاں سنبھالے ہوئے ہاشمی جوان
رن میں نہ مرتے مرتے گئی جن کی آن بان
وار اُن کے معرکہ میں ہزاروں پہ چل گئے
قبضے چھُٹے نہ ہاتھوں سے اور دم نکل گئے

پہونچے جو اس شکوہ سے وہ غازیانِ دیں
گاڑا سپاہ کفر کے آگے نشانِ دیں
اللہ رے جلوۂ قمرِ آسمانِ دیں
روشن تھا جس کے نور سے سب خاندانِ دیں
افروختہ تھا چہرۂ اقدس جناب کا
شوکت تھی عرش کی تو جلال آفتاب کا

چلوں.....................
سینے حسینیوں نے ادھر کر دئے سِپر
لشکر سے چندگام بڑھے شاہِ بحر و بر
حجت تمام کی پہ نہ سمجھے وہ بد گہر
مطلق نہ کی تمیز خطا و صواب میں
تیر آئے سر کشوں کی طرف سے جواب میں

عباسؑ نے کہا کہ ہوا پر ہیں یہ شریر
مولا کہاں کلام نصیحت کہاں یہ تیر
خاموش ہیں ادب سے جوانانِ بے نظیر
موقع بس اب ہے جنگ کا اے آسماں سریر
کیا قدرتِ خدا ہے کہ روباہ شیر ہوں
جب ان سے چھین لے کوئی دریا تو زیر ہوں

بولے حبیب رحم کی بھی انتہا ہے اب
دیجے رضا جہاد کی یا شاہ تشنہ لب
گذرے ہیں سات روز کہ ہے روح پر تعب
بچوں کو بھوک پیاس میں یہ تیسری ہے شب
کب جائیں پیاسے حلق ادا سر سے دَین ہو
اب سلسبیل پر کہیں پہونچیں تو چین ہو

فرمایا واں کثیر ہے لشکر یہاں قلیل
اچھا لڑو کہ خالق کونین ہے کفیل
نزدیک اب ہے کوثر و تسنیم و سلسبیل
دے گا مجاہدوں کو خدا رتبۂ جلیل
ہاں اشتیاق خنجر قاتل ہمیں بھی ہے
درپیش عصر تک یہی منزل ہمیں بھی ہے

یہ سن کے شاد شاد ہوئے وہ خوش اعتقاد
رخصت اُنھیں ملی کہ ملا گوھر مراد
تیغیں پکڑ پکڑ کے جو نکلے پئے جہاد
میداں سے اٹھ گئے قدمِ لشکر عناد
کس آبرو سے فدیۂ راہ خدا ہوئے
سر دے کے سب امام کے حق سے ادا ہوئے

نصفُ النہار تک تھا یہی شور کار زار
مرنے کو یہ چلا وہ تڑپ کر ہوا نثار
رخصت اسے کیا تو اسے روئے زار زار
جاتے تھے آپ لاش اٹھانے کو بار بار
ایک ایک نے سعادتِ عقبیٰ حصول کی
جاں نکلی سب کی گود میں سبط رسولؐ کی

لٹنے لگی علیؑ کی بضاعت دمِ زوال
کام آئے رن میں جعفر و مسلم کے نونہال
زینبؑ کے نور عین بھی جب کر چکے جدال
حضرت کو داغ دے کے سدھارا حسینؑ کا لال
ستّر دلیر قتل ہوئے حق کی راہ میں
دو تشنہ کام رہ گئے ساری سپاہ میں

اس وقت تھا عجب شہِ دیں پر ہجوم یاس
ڈھلنا وہ دوپہر کا وہ آندھی وہ لوٗ وہ پیاس
لاشے پڑے ہوئے تھے عزیزوں کے آس پاس
رو کر فلک کو دیکھتے تھے شاہ حق شناس
اٹھتا تھا درد دل تو قدم لڑکھڑاتے تھے
فرما کے یا علیؑ وَلی بیٹھ جاتے تھے

ہل مِنْ مبارز کی جو اعداد میں تھی پکار
بھائی کو دیکھتے تھے کنکھیوں سے بار بار
ڈیوڑھی پہ تھا یہ شور کہ یا شاہ نامدار
دوڑو چلی جہاں سے سکینہؑ جگر فگار
ہے ہے یہ کیسی آگ لگی ہے زمانے کو
قطرہ نہیں ہے پانی کا منھ میں چوانے کو

گردن جھکائے چپ تھے شہنشاہِ بحر و بر
لب برگ گل سے خشک تھے رخ آنسوؤں سے تر
صدمے سے ہاتھ ملتے تھے عباسؑ نام ور
پانی تھا غم سے اکبرؑ ذی جاہ کا جگر
تلخ اُن کو زیست تھی اِنھیں سر بار دوش تھا
دونوں دلاوروں کو شجاعت کا جوش تھا

بڑھ کر چچا سے کہتے تھے اکبرؑ یہ دم بہ دم
رخصت کو عرض کرتے ہیں اب شاہِ دیں سے ہم
فرماتے تھے اشارے میں عباسؑ ذی حشم
کہیو نہ کچھ تمھیں سرِ شپیرؑ کی قسم
پہلے فدا وہ ہوگا جو خدمت گزار ہے
مر لے یہ جاں نثار تو پھر اختیار ہے

یہ کہہ کے رکھ دیا قدمِ شاہ دیں پہ سر
حضرت سمجھ گئے کہ اب ان کا بھی ہے سفر
صدمے سے قلب ہل گیا تھرا گیا جگر
طاقت نے تن سے کوچ کیا جھک گئی کمر
کیا سنبھلے جس پہ ظلم کا یوں آسماں گرے
دل تھام کے زمیں پہ امامِ زماں گرے

بھائی کے سر کو چھاتی سے لپٹا کے یہ کہا
بتلاؤ کیا ارادہ ہے اے میرے مہ لقا
دستِ ادب کو جوڑ کے بولا وہ باوفا
پیاسی سکینہؑ مرتی ہے یا شاہ کربلا
گذرے ہیں تین دن تو ہیں اُس خوش صفات پر
گر اذن ہو تو پانی کو جاؤں فرات پر

بولے بہا کے اشک امامِ فلک جناب
یہ موت کا پیام ہے بچوں کا اضطراب
صابر ہر اک بلا میں ہے فرزند بو تراب
اچھا یہ ہے صلاح تو کیجے تلاش آب
مشتاق آپ دیر سے جنگ و جدل کے ہیں
پانی کہاں کا سب یہ بہانے اجل کے ہیں

کیا اختیار خیر دغا دیجئے ہمیں
جینے کی کوئی شکل بتا دیجئے ہمیں
ملیے گا اب کہاں یہ پتا دیجئے ہمیں
رو لیں لپٹ کے اتنی رضا دیجئے ہمیں
بھائی کی زیست قوتِ بازو کے ہاتھ ہے
پوچھو ہمارے دل سے کہ برسوں کا ساتھ ہے

یہ کہہ کے اس طرح ہوئے شپیرؑ نوحہ گر
روئے جواں پسر کے لیے جس طرح پدر
رخصت کی اہل بیت کو بھی ہو گئی خبر
گھبرا کے آئی بالی سکینہؑ قریب در
چلّائی عمّو جان ادھر آ کے جائیے
دیدار آخری مجھے دکھلا کے جائیے

یاں چڑھ چکے تھے گھوڑے پہ عباسؑ حق شناس
آئے صدا بھتیجی کی سنتے ہی در کے پاس
بولی یہ مشک دے کے سکینہؑ بہ درد و یاس
قربان عمّو جان بجھا دو ہماری پیاس
پھنکتا ہے دل عطش سے کلیجہ کباب ہے
سقائی کیجئے کہ یہ کارِ ثواب ہے

عباسؑ نے کہا کہ مرا فخر ہے یہ کام
بی بی تمھارے باپ کا ادنیٰ ہوں میں غلام
دی تم نے آبرو مجھے اے دختر امام
اب ہو گیا جہاں میں بہشتی ہمارا نام
کوثر میں سمجھوں دوش پر گر مشک آب ہو
تم بھی دعا کرو کہ چچا کامیاب ہو

کہہ کر یہ بات باگ اٹھائی سمند کی
صورت بدل گئی فرسِ سر بلند کی
چھل بل ہرن کی تیز پری تھی پرند کی
سُرعت بلائیں لیتی تھی ہر جوڑ بند کی
بجلی چمک کے چھپ گئی پارا تڑپ گیا
جنگل میں یوں اڑا کہ چکارا تڑپ گیا

مرکب قدم زمیں پہ نہ رکھتا تھا ناز سے
بجلی کو خوف کیا ہے نشیب و فراز سے
چالاکیاں دکھاتا تھا کس امتیاز سے
اُڑتا تھا پر صدا نہ نکلتی تھی ساز سے
راکب وہ ہیں جو فرق دو عالم کے تاج ہیں
گھوڑا بھی جانتا ہے کہ نازک مزاج ہیں

وہ تھوتنی وہ اوبلی ہوئی انکھڑیاں وہ بال
گویا کھلے تھے حور کے گیسو پری کے بال
وہ جلد وہ دماغ وہ سینہ وہ سُم وہ چال
دم میں کبھی ہما کبھی ضیغم کبھی غزال
وہ قصر آسماں پہ بھی جانے میں طاق تھا
دو پر اگر خدا اسے دیتا براق تھا

گھوڑے کی یہ شکوہ وہ شوکت سوار کی
تصویر تھی ہوا پہ شہ ذوالفقار کی
وہ نور وہ چمک علم زر نگار کی
خوشبو مہک رہی تھی نسیم بہار کی
پنجہ نہ تھا نشان ثریا مآب کا
تھا فرق جبرئیلؑ پہ تاج آفتاب کا

بڑھ کر صدا یہ دیتا تھا اقبال دم بہ دم
افزوں ترا جلال دو بالا ترا حشم
نصرت پکارتی تھی جلو میں قدم قدم
جب تک ہے آفتاب درخشاں رہے علم
مطلب منافقوں کے جو ہیں ملتوی رہیں
یارب ترے حسینؑ کے بازو قوی رہیں

اللہ ری جلالت و شوکت حضور کی
دہشت سے اٹھ نہ سکتی تھی گردن غرور کی
ہر جا فرس شکوہ دکھاتا تھا طور کی
بجلی قدم قدم پہ چمکتی تھی نور کی
ذروں کی ضو سے مہر جہاں تاب زرد تھا
مٹی میں یہ دمک تھی کہ کندن بھی گرد تھا

پہونچا جو اس جلال سے وہ آفتابِ دیں
دیکھا سپاہ کو صفت شیر خشمگیں
گاڑا جو دبدبے سے علم ہل گئی زمیں
ہٹ ہٹ کے مورچوں سے پکارے یہ اہل کیں
غازی ہے صف شکن ہے جری ہے دلیر ہے
ہٹتا نہ تھا ترائی سے جو وہ یہ شیر ہے

گردے کے اپنے سر کی قسم لے نہ جاتے شاہ
دریا سے اس جری کو ہٹا سکتی تھی سپاہ
گویا کھڑے تھے تیغ بہ کف ضیغم الٓہ
کیا قہر کی نگاہ تھی اللہ کی پناہ
پلکوں کو تیزیوں سے کلیجے فگار تھے
جنبش بھووں کی تھی کہ سروہی کے وار تھے

خود اب تو دی ہے شہ نے اسے رخصت جدال
دریا کو ایک حملے میں لے گا یہ خوش خصال
اس کا جلال حیدرؑ صفدر کا ہے جلال
سرکش جو لاکھ ہوں تو کرے دم میں پائمال
اس معرکے میں بس نہ چلا اس کا بھائی سے
دیکھو یہ شیر اب نہ ہٹے گا ترائی سے

یہ سُن کے تہلکہ صفِ اعداد میں پڑ گیا
ٹوٹا یہ مورچہ، وہ رسالہ بگڑ گیا
ہر غول میں علم سے علم جھک کے لڑ گیا
جو رہ گیا نشاں وہ خجالت سے گڑ گیا
ہل چل میں چٹکیوں سے جو چلّے نکل گئے
اس صف کے تیر سہم کے اُس صف پہ چل گئے

تیغیں کھنچی لئیے ہوئے بھاگے جو اہل شر
کٹ کر کسی کا ہاتھ گرا اور کسی کا سر
تلوار یاں پڑی تھی کسی کی تو واں سپر
برچھی تھی اس شقی کی تو اُس نحس کا تھا سر
یہ جنگ تھی کہ حشر، کوئی جانتا نہ تھا
بیٹے کو باپ خوف سے پہچانتا نہ تھا

گھبرا کے ابن سعد نے لشکر کو دی صدا
چھوڑ آئے مورچوں کو شجاعوں یہ کیا کیا
اتنا ہراس نام درد ننگ کی ہے جا
وہ کون تھے علیؑ سے لڑے جو دمِ وغا
سب مل کے روکتے نہیں اس تشنہ کام کو
کھوتے ہو معرکے میں بزرگوں کے نام کو

قاتل تمھارے جد و پدر کا جو تھا دلیر
ہاں غازیو اُسی کا جگر بند ہے یہ شیر
کرتے ہیں رستموں کو زبردستیوں سے زیر
دشمن کو پا کے واہ یہ کم جرأتی یہ دیر
بڑھ بڑھ کے یوں لڑو کہ تہمتن بھی گرد ہو
لو کشتگان بدر کا بدلہ جو مرد ہو

یہ سن کے سب کو جوش حمیت کا آ گیا
ابلیس آ کے راہ ضلالت بتا گیا
پھر ابر فوج شام لب نہر چھا گیا
شور دہل سے رعد کا دل تھرتھرا گیا
جو جو تھے منتشر وہ پرے پھر بہم ہوئے
پھر سب نشان کھل گئے نیزے علم ہوئے

پڑھ کر رجز علیؑ ولی کا پسر بڑھا
گویا شکار کھیلنے کو شیر نر بڑھا
دریائے قہر خالق جنّ و بشر بڑھا
بہر نبرد مالک فتح و ظفر بڑھا
تڑپا جو رخش برق نگاہوں سے گر گئی
آمد خدا کے شیر کی آنکھوں میں پھر گئی

کانپے طبق زمیں کے ہلا چرخ لا جورد
مانند کہربا ہوا مٹی کا رنگ زرد
اٹھ کر زمیں سے بیٹھ گئی زلزلے میں گرد
تیغوں کی آنچ دیکھ کے بھاگی ہوائے سرد
گرمی سے دن کی ہوش اڑے وحش وطیر کے
شیر اُس طرف اُتر گئے دریا کو پیر کے

نکلی ادھر غلاف سے وہ برق شعلہ ریز
چلنے میں ذوالفقار تھی جس کی زبان تیز
چمکے شرر بھڑکنے لگی آتش ستیز
گھیرا اجل نے بند ہوئے کوچہ گریز
آیا خدا کا قہر ہر اک رو سیاہ پر
بجلی محیط ہو گئی ساری سپاہ پر

چمکی گری تڑپ کے کلیجے ہلا گئی
جو تھے ہوا پہ خاک میں ان کو ملا گئی
بھڑکی دلوں میں آگ وہ پانی پلا گئی
جوہر دکھا کے فوج کو ہیرا کھلا گئی
دعویٰ تھا خون قاسمؑ یوسف جمال کا
یوں تیغ نے عوض لیا شبیرؑ کے لال کا

کھا کھا گئی صفوں کو برابر لڑائی میں
ٹھہری نہ بے لہو پیے دم بھر لڑائی میں
ثابت رہے تھے جن کے قدم ہر لڑائی میں
پہلے انھیں کے کاٹ گئی سر لڑائی میں
دو ٹکڑے ہو کے گرتا تھا جو راہوار سے
یہ اٹھ کے داد مانگتی تھی ذوالفقار سے

جس غول پہ گری نہ رکی نَے تھمی کہیں
اک دم بھی کی نہ اُس کی برش نے کمی کہیں
چمکی کہیں کسی پہ کسی جا دمی کہیں
فوجون میں ابتری تھی کہیں برہمی کہیں
کاٹے ہوئے نشاں تھے زمیں پر پڑے ہوئے
ہر جا تھے ضرب تیغ کے جھنڈے گڑے ہوئے

جل جل کے آبِ تیغ سے کفار مر گئے
پس پس کے بھاگنے میں جفاکار مر گئے
نامی تھے جتنے سب وہ نمودار مر گئے
دو ہاتھ جب ادھر سے چلے چار مر گئے
غل تھا کہ زلزلے میں زمیں آج رن کی ہے
کہتا تھا شیر ہاں یہ مدد پنجتن کی ہے

جب وار چل گیا سپر آہنیں کٹی
دستانہ کٹ کے ہاتھ کٹا آستیں کٹی
مغفر کٹا دو نیم ہوا سر جبیں کٹی
سینے کو لے کے زیں سے جو اتری زمیں کٹی
چورنگ تھا فرس تو دو پارا سوار تھا
اللہ رے منھ کہ تیغ نے چانا خیار تھا

آئی جدہر لہو میں سراسر بھری ہوئی
خالی صفوں میں اور سِوا ابتری ہوئی
بے جاں تھا جس پہ سایہ فگن وہ پری ہوئی
پھرتی تھی ساتھ ساتھ اجل پر ڈری ہوئی
آنچ اس کی قہر تھی کوئی کیوں کر الگ نہ جائے
چھپتی تھی برق بھی کہ ہوا اُس کی لگ نہ جائے

بے سر تھا جس کے فرق پہ وہ جاں گزا لگی
اک آگ تھی کہ چنبر گردوں میں جا لگی
چار آئینہ پہ ضربتِ قہرِ خدا لگی
کڑیاں کھلیں زرہ کی جب اس کی ہوا لگی
برپا تھا شور چار طرف بھاگ بھاگ کا
پانی اثر دکھاتا تھا لوہے کو آگ کا

پلٹی اُدھر سے جب تو ادھر کا پرا نہ تھا
کاٹے تھے سر پہ فرق برش میں ذرا نہ تھا
چھٹکا ہوا تھا سم بدن اُس کا ہرا نہ تھا
جوں سب کا پی گئی تھی مگر دم بھرا نہ تھا
سیل فنا تھا جنگ مین کاٹ اسکی دھار کا
دم خم تھا گھاٹ باڑہ میں سب ذوالفقار کا

گورا وہ ہاتھ اور وہ تلوار کی چمک
تھی صاف تیغ حیدرؑ کرار کی چمک
موجوں پہ عکس ڈالتی تھی دھار کی چمک
اُس پار تک پہونچتی تھی اس پار کی چمک
اک شور تھا کہ آگ لگی کائنات میں
خشکی میں زلزلہ تھا تلاط فرات میں

بڑھ بڑھ کے چل رہی تھی جو تلوار چار سو
کشتوں کے بڑہتے جاتے تھے انبار چار سو
تھا رن میں گرم موت کا بازار چار سو
پھرتا تھا جھوم جھوم کے رہوار چار سو
تیغ آئی جس پہ اس کا بھی وار اس پہ چل گیا
وہ سر گرا گئی تو یہ لاشہ کچل گیا

ثابت ہو جس پہ زہ کوئی ایسی کماں نہ تھی
تیر افگنوں کی خوف سے خاطر فشاں نہ تھی
گر میان تھا تو تیغِ دم امتحاں نہ تھی
یہ طرفہ بات تھی کہ دہن تھا زماں نہ تھی
جرار سر جھکائے تھے تلوار کی طرح
سرکش خموش تھے لب سوفار کی طرح

جب ضرب کی زمیں کے طبق ہل کے رہ گئے
سر اُڑ گئے گلوں سے گلے مل کے رہ گئے
زخموں کے پھول چار طرف کھل کے رہ گئے
بسمل تڑپ کے سامنے بسمل کے رہ گئے
برہم مزاج لخت دلِ بو تراب تھا
لاشے الٹ گئے یہ نیا انقلاب تھا
ممکن نہ تھا کہ ایک کو سو میں اماں ملے
مارا وہیں چھپے ہوئے ظالم جہاں ملے
جو نام وَر بڑے تھے نہ اُن کے نشاں ملے
ریتی پہ گر ملے بھی لاشے تپاں ملے
کیوں معرکے میں تیغ دو دم سرخرو نہ ہو
ایسی جگہ نہ تھی کوئی جس جا لہو نہ ہو

زہرہ کسی کا آب تھا ڈر سے کسی کا دل
بھائی ٹھہر نہ سکتا تھا بھائی کے متصل
آفت تھی قہر تھی برش تیغ جاں گسل
کرتی تھی شکل کو وہ ہیولیٰ سے منفعل
بگڑے تھے منھ سزا تھی یہ اعمال زشت کی
ہیئت بدل گئی تھی ہر اک بد سرشت کی

ڈوبے لہو میں گھاٹ ستمگار روک کے
دم بھر نہ رک سکا کوئی اک وار روک کے
جب بھاگتنا سپر کو سیہ کار روک کے
عباسؑ مسکراتے تھے تلوار روک کے
ٹھہرا جہاں لیا وہیں گھوڑے کو پھیر کے
کوئی شکار بچتا ہے پنجہ سے شیر کے

وہ تیغ شعلہ زا کی چمک وہ فرس کی جست
رستے کھلے ہوئے نہ صفیں وہ نہ بندوبست
بجلی گری پھرا جو ذرا دست حق پرست
غارت وہ مورچہ اِدھر آفت اُدھر شکست
افسر سے فوج فوج سے افسر چھٹے ہوئے
سب چھاؤنی اجاڑ محلے لٹے ہوئے

ہر اک علم کی چوب ضلالت نشاں کٹی
منھ تیغ کا کٹا تو سناں کی زباں کٹی
ترکش کٹے قلم ہوئے نیزے سناں کٹی
ٹکڑے ہوئی زرہ کمرِ پہلواں کٹی
روحوں کے ساتھ تن تھے نہ روحیں تنوں کیساتھ
تارِ نفس بھی کٹ گئے تھے گردنوں کے ساتھ

ناری صفوں میں جل گئے جب شعلہ ور ہوئی
چمکی ادھر یہ تیغ تجلی اُدھر ہوئی
شب کو چمن کھِلا جو سپر خوں سے تر ہوئی
سر دھڑ سے گر پڑا تو جسد کو خبر ہوئی
چلّائی موت صدقے تری کج ادائی کے
بولی نکل کے روح نثار اس صفائی کے

جب سن سے فوج کفر پہ وہ جنگ جو چلی
گویا سموم قہر خدا چار سو چلی
بسمل پھڑک کے رہ گئے یوں تند خو چولی
ٹکڑے اڑائے ذبح کیا سرخرو چلی
غل تھا برش ہے قہر کی جوہر بلا کے ہیں
دم بھر میں فیصلہ یہ کرشمے قضا کے ہیں

جس کے گلے سے مل کے چلی مر کے رہ گیا
بسمل بھی تیغ تیز کا دم بھر کے رہ گیا
آگے بڑہا کوئی تو کوئی ڈر کے رہ گیا
سکتے میں کوئی منھ پہ نظر کر کے رہ گیا
دو پتلیاں بھی بہر تماشا تلی رہیں
سر کٹ کے گر پڑا مگر آنکھیں کھلی رہیں

کہنی سے دونوں ہاتھ جدا تن سے سر جدا
ہر نخل قد کی شاخ جدا اور ثمر جدا
اس ہاتھ سے جو تیغ تو اس سے سپر جدا
بھائی سے بھائی اور پسر سے پدر جدا
وہ تہلکے بھی ہول قیامت سے کم نہ تھے
کیا تفرقہ پڑا تھا کہ اعضا بہم نہ تھے

اسوار کو گرا کے سنبھلنے نہ دیتی تھی
لاکھوں میں ہاتھ ایک کا چلنے نہ دیتی تھی
برچھیت کو پرے سے نکلنے نہ دیتی تھی
رستم بھی ہو تو ٹھاٹھ بدلنے نہ دیتی تھی
جو اس کا کام تھا سو وہ پھرتی کے ساتھ تھا
جس کا قدم بڑھا نہ سپر تھی نہ ہاتھ تھا

اٹھی چلو سپاہ میں آئی جدا ہوئی
پنجہ جو بچ گیا تو کلائی جدا ہوئی
صف کی جدا پرے کی صفائی جدا ہوئی
پیری جگر میں خوں میں نہائی جدا ہوئی
دم توڑے یا مرے کوئی پروا ذرا نہ تھی
نکلی جو خوں میں پیر کے پھر آشنا نہ تھی

چھپتی تھی برق اس کی چمک دیکھ دیکھ کے
رہ جاتی تھی سما کو سمک دیکھ دیکھ کے
تھراتا تھا زمیں کو فلک دیکھ دیکھ کے
خورشید کا نپتا تھا جھلک دیکھ دیکھ کے
جوہر میں پیچ و تاب تھا زلفوں کے جال کا
بجلی کی زرق برق بھی چم خم ہلال کا

تنتی تھی سر تنوں سے جدا دیکھ دیکھ کے
کرتی تھی ناز حشر بپا دیکھ دیکھ کے
بے خود تھی آپ اپنی ادا دیکھ دیکھ کے
چشمک قضا کی تھی کہ ذرا دیکھ دیکھ کے
کہتی تھی تیغ گو کہ سروہی کا ہاتھ ہوں
تو میرے دم کے ساتھ ہے میں تیرے ساتھ ہوں

سب سے جدا تھی تیغ کے چلنے کی قطع واہ
اس صف کے ہاتھ پاؤں قلم وہ پرا تباہ
خط جا بجا تھے خاک پہ مابین رزم گاہ
کٹ کٹ کے تیغیں کہتی تھیں اللہ کی پناہ
کترا کے لو پھر آئی لہو چاٹتی ہوئی
چلتی ہے یہ تو راہ کو بھی کاٹتی ہوئی

گھیرا جو یک بہ یک غضب کردگار نے
گھوڑے بھگائے فوج ضلالت شعار نے
کھینچا سر آسماں پہ زمیں کے غبار نے
سر پر اڑائی خاک سیہ روزگار نے
دن چھپ گیا یہ گرد پڑی روئے لہر پر
مٹی کا پل بندھا تھا محیط سپہر پر

اللہ رے زلزلہ کہ لرزتے تھے دشت و در
جنگل میں چھپتے پھرتے تھے ڈر ڈر کے جانور
جنات کانپ کانپ کے کہتے تھے الحذر
دنیا میں خاک اڑتی ہے اب جائیں ہم کدہر
اندھیر ہے اٹھی برکت اب جہان سے
لو مل گیا زمیں کا طبق آسمان سے

دریا کی فوج گھاٹ سے جب ہٹ گئی تمام
ساحل تک آئے حضرتِ عباسؑ نیک نام
نعرہ کیا ترائی تو شیروں کا ہے مقام
وہ زور شور کیا ہوا اے ساکنانِ شام
تم سب کی کیا بساط ہے دامن کی گرد ہو
ہاں اب ہمیں ہٹاؤ تو جانیں کہ مرد ہو

وہ حکم اور تھا کہ نہ تھی بولنے کی تاب
ریتی پہ کیا سپاہ کی مٹی ہوئی خراب
لاکھوں میں اب تو دے کوئی اس تیغ کا جواب
یوں خاک میں ملاتے ہیں فرزند بو تراب
افسوس ابن سعد ستمگار ٹل گیا
پر خیر کچھ بخار تو دل کا نکل گیا

یہ بات کہہ کے ڈال دیا نہر میں سمند
طاؤس دُم اٹھا کے بنا اسپ سربلند
چمکا جو عکس روئے علمدار ارجمند
پانی کی آب و تاب ہوئی چاند سے دو چند
دریا کے دل میں تھی جو کدورت وہ دھو گئی
آنکھوں میں مچھلیوں کی چکاچوند ہو گئی

جلوے جو نہر میں علم شیر نے دکھائے
اک شور تھا کہ خضر علیہ السلام آئے
پانی میں جب کہ شرم سے خورشید ڈوب جائے
پھر آنکھ میں جناب کی کیا آسماں سمائے
ہر سنگ ریزہ نور سے دُرِّ خوش آب تھا
لہریں جو تھیں کرن تو بھنور آفتاب تھا

چھاتی تک اس نے پانی کو دیکھا جو ایک بار
گھوڑے کا دل ہوا صفت موج بیقرار
تو پی لے اے فرس کہ بہت تشنہ کام ہے
ہم پر تو بے حسینؑ یہ پانی حرام ہے

گردن ہلا کے کہنے لگا اسپ تیز گام
بے ذوالجناح مجھ پہ بھی پانی ہے یہ حرام
اس قوم میں نہیں کہ ڈبو دوں وفا کا نام
آقا ابھی حسین کے بچے ہیں تشنہ کام
مطلب یہ ہے کہ ذکر وفا چار سو رہے
لب خشک تر نہ ہوں تو نہ ہوں آبرو رہے

ہر چند تین روز سے ہے پیاس کا وفور
پیتا یہ خانہ زاد بھی پیتے اگر حضور
پر ہے یہ امر آپ کی دریا دلی سے دور
جانیں بچیں صغیروں کی فکر اس کی ہے ضرور
ناموسِ مصطفےٰؐ میں تلاطم ہے رات سے
اب جلد مشک بھر کے نکلیے فرات سے

بچوں کا حال سن کے لگا دل پہ تیر غم
روئے لہو کے اشکوں سے عباسؑ باکرم
مشکیزہ بھر کے دوش پہ رکھا بہ چشم نم
نکلا پلٹ کے نہر سے شبدیز خوش قدم
بڑہتے ہی بحر ظلم کی موجوں میں گھِر گیا
سقّا نبیؐ کی آل کا فوجوں میں گھِر گیا

ہاں راہ روک لو یہ ہوئی چار سو پکار
برچھے اُٹھا اُٹھا کے بڑھے سینکڑوں سوار
ڈھالیں بڑھیں بہم کہ اٹھا ابر کوہسار
تیغیں علم ہوئیں کہ بندھا آہنی حصار
ہلتا تھا چرغ غلغلۂ دار و گیر سے
حلقہ کسی کماں کا نہ خالی تھا تیر سے

کہتا تھا گرز تول کے ایک ایک پہلوان
رکھ دو یہ مشک اے اسداللہ کے نشان
بڑھ کر جواب دیتے تھے عباسؑ نوجوان
چہرہ بگاڑ دوں گا سنبھالے رہو زبان
کیا منھ جو مشک لے کوئی جب تک یہ ہاتھ ہے
اے بے حمتیو مری جاں اسکے ساتھ ہے

طفلی سے تھی ہمیں انھیں عہدوں کی آرزو
دونوں امانتیں ہیں یہ اے فوج کینہ جو
اک مشک اک نشان شہنشاہ نیک خو
اس سے جہاں میں نام ہے اور اس سے آبرو
گر مر گئے تو رنج و الم لے کے جائیں گے
مختار ان کا جو ہے اسے دے کے جائیں گے

جھپٹے یہ کہہ کے تیغ دو دستی علم کیے
دونوں طرف کے نیزۂ خطی قلم کیے
حملے صفوں پہ صورتِ شیر و ژم کیے
تیغ دو دم سے بند لعینوں کے دَم کیے
سَن سن پلٹ کے چلنے میں کمریں جو کٹ گئیں
آدھی صفیں تو بچھ گئیں آدھی الٹ گئیں

بوچھار یک بہ یک ہوئی تیروں کی ہے غضب
تیغیں چلیں عقب سے شریروں کی ہے غضب
یہ شکل دو جہاں کے امیروں کی ہے غضب
بجھنے نہ پائی پیاس صغیروں کی ہے غضب
نیزے تھے اور چاند سے پہلو دلیر کے
تیروں نے چھان ڈالا تھا سینے کو شیر کے

زخمی تھے پر فرس کو ڈپٹتے تھے بار بار
چہرے پہ زخم کھا کے جھپٹتے تھے بار بار
بڑھ بڑھ کے غول فوج کے ہٹتے تھے بار بار
تن سر سے پانچ سات کے کٹتے تھے بار بار
دکھلا رہے تھے رنگ علیؑ کی لڑائی کا
اعدا کے خوں سے لال تھا سبزہ ترائی کا

جھکتے علم کو روک کے کہتے تھے بار بار
قوت عطا کرو مجھے یا شیر کردگار
دیتے تھے دم بہ دم یہ صدا شاہ ذوالفقار
بیٹا ترے تھکے ہوئے بازو کے میں نثار
پانی کے واسطے یہ کبھی رن پڑا نہیں
کاندھے پہ مشک لے کے کوئی یوں لڑا نہیں

وا حسرتا وہ فوج کا بلوہ وہ ایک جاں
فاقہ وہ تین دن کا وہ سوکھی ہوئی زباں
لڑنے کی فکر مشک کا دھرکا علم کا دھیاں
جی سن سے ہو گیا کہیں کڑکی اگر کماں
چمکی سناں تو روح بدن سے رواں ہوئی
روکا سپر پہ تیر تو خاطر فشاں ہوئی

کھاتے تھے تن پہ زخم کچھ اپنا نہ تھا الم
مضطر تھا مشک کے لیے وہ صاحب کرم
بہتا تھا خوں رکابوں میں تھمتے نہ تھے قدم
قوت کو ضعف ضعف کو قوت تھی دم بہ دم
اعدا ہدف بنائے تھے کینے سے مشک کو
پر یہ جدا نہ کرتے تھے سینے سے مشک کو

تلوار ہاتھ میں علم شاہ دوش پر
ہرنے پہ گاہ مشک رکھی گاہ دوش پر
اک تیغ تیز چل گئی ناگاہ دوش پر
تلوار کیا پہاڑ گرا آہ دوش پر
صدمہ ادھر تو مشک کا جانِ حزیں پہ تھا
دیکھا جو پھر کے دست مبارک زمیں پہ تھا

شانے سے یوں اُبل کے بہا خوں کہ الاماں
تیورا کے جھومنے لگے عباسؑ نوجواں
مچھلی کی طرح ہاتھ تو ریتی پہ تھا تپاں
لیکن جدا نہ ہوتی تھیں قبضے سے انگلیاں
بے دست ہو گیا تھا جو اس صفدری کے ساتھ
تلوار بھی تڑپتی تھی دست جری کے ساتھ

دہنا تھا ہاتھ تیغ اسی میں تھی ہے ستم
اب تھاما بائیں ہاتھ میں مشکیزۂ و علم
تلواریں دو چلیں جو کمیں گاہ سے بہم
الجھا ہوا وہ ہاتھ بھی بس ہو گیا قلم
کس سے ہٹائیں فوج کو کس سے دغا کریں
بتلاؤ اب کہ حضرتِ عباسؑ کیا کریں

ڈر سے قریں تو آنہ سکا کوئی نابکار
پر تیر سب لگانے لگے باندھ کر قطار
اک تیر لگ کے مشک پہ گذرا جگر کے پار
پانی کے ساتھ سینے سے چھوٹی لہو کی دھار
ہے ہے سکینہؑ کہہ کے فلک پر نگاہ کی
ہرنے پہ سر پٹک کے بہشتی نے آہ کی

گرز ستم سے شق ہوا ناگہ سر جناب
تھرائے ہونٹ چھٹ گئی دانتوں سے مشک آب
فرمایا ہائے دیں گے سکینہؑ کو کیا جواب
گھوڑے سے تھرتھرا کے گرے مثل آفتاب
تڑپے اٹھے کراہ کے خاموش ہو گئے
منھ رکھ کے خالی مشک پہ بیہوش ہو گئے

ان کا تو یاں ہے کوچ سنو واں کی اب خبر
ڈیوڑھی کے پاس بیٹھے ہیں حضرت برہنہ سر
لپٹا ہوا ہے چھاتی سے عباسؑ کا پسر
روتی ہے سر جھکائے سکینہؑ قریب در
زینبؑ کھڑی ہیں ڈیوڑھی پہ اور دل پہ ہاتھ ہے
بکھرائے بال زوجۂ عباسؑ ساتھ ہے

زینبؑ سے عرض کرتی ہے رو رو کے دل فگار
ہے ہے یہ شور نہر پہ کیس اہے میں نثار
کچھ دم الجھ رہا ہے نہیں قلب کو قرار
گرتی ہے کانپنے میں ردا سر سے بار بار
خیر اب نہیں ہے خیر کے انداز اور ہیں
بی بی یہ سب ہمارے رنڈاپے کے طور ہیں

کس سے کہوں جو دوڑ کے لائے کوئی خبر
پردہ اٹھا کے اب میں نکلتی ہوں ننگے سر
یہ ذکر تھا کہ فتح کے باجے بجے اُدھر
دوڑے زمیں سے اُٹھ کے شہنشاہ بحر و بر
ماتم میں نوجواں کے دل اندوہناک تھا
تلوار ہاتھ میں تھی گریبان چاک تھا

رستے میں لڑکھڑاتے تھے جب ضعف سے قدم
اکبرؑ سنبھال لیتے تھے بابا کو دم بہ دم
فرماتے تھے تڑپ کے پسر سے شہِ اُمم
جو حال ہو بجا ہے کہ بھائی کا ہے اَلم
بازو پکڑ کے دلبر زہراؑ کو لے چلو
بیٹا چچا کی لاش پہ بابا کو لے چلو

اک اک قدم پہ ضعف و نقاہت ہے سدّ راہ
عباسؑ کیا بچھڑ گئے گھر ہو گیا تباہ
جیتے رہے تھے ٹھوکریں کھانے کو آہ آہ
وہ کہتے ہوں گے لاش پہ اب تک نہ آئے شاہ
شق ہو جگر جو صبر اُدھر سے عطا نہ ہو
یا رب کسی سے خلق میں بھائی جدا نہ ہو

ٹھہرو کہ پاؤں اب نہیں قابو میں اے پسر
تم ہاتھ تھامتے ہو جھکی جاتی ہے کمر
سینہ لہو ہے دل ہے تپاں چاک ہے جگر
اکبر بتاؤ ہاتھ مین رکھوں کدہر کدھر
لو اتنے بولنے میں بدن سرد ہو گیا
کیا دکھ ہے یہ کہ میں ہمہ تن درد ہو گیا

اس شکل سے ترائی میں پہونچے جو شاہ دیں
رو کر یہ شہ سے کہنے لگے اکبرؑ حزیں
بابا یہی ہے نعشِ علمدار مہ جبیں
گھوڑا کہیں ہے تیغ کہیں ہے علم کہیں
رکھے ہوئے ہیں مشک پہ منھ پیار دیکھیے
شانے کٹے ہیں شانِ علمدار دیکھیے

حضرت پکارے جان بھی ہے جسم زار میں
یا مر گئے تڑپ کے مرے انتظار میں
کی عرض دم تو ہے جسد زخمدار میں
پر منھ سے بولتے نہیں کچھ اختصار میں
کیجے ذرا ملاحظہ چہرے کے نور کو
آنکھیں کھلی ہیں دیکھ رہے ہیں حضور کو

چلّائے گر کے لاش پہ شبیرؑ نامدار
بھیا تمھاری نرگسی آنکھوں کے میں نثار
اس نزع میں بھی تھا تمھیں بھائی کا انتظار
آنکھیں پھرا کے ڈھونڈہتے ہو ہم کو بار بار
شاید زباں ہے بند جو لب کھولتے نہیں
روتے ہوئے ہم آئے تو اب بولتے نہیں

مر جائے گا حسینؑ برادر جواب دو
اے میرے نوجواں مرے صفدر جواب دو
اب جاں بلب ہے سبطِ پیمبرؐ جواب دو
اے نور چشم ساقیٔ کوثر جواب دو
لکنت زبانِ خشک کو ہے تشنہ کام ہیں
بھیا تمھارے سر کی قسم ہم تمام ہیں

سن لو تمھیں دیا ہے سکینہؐ نے کچھ پیام
ایسا نہ ہو کہ یاں چلی آوے وہ تشنہ کام
جنبش ہوئی لبوں کو بھتیجی کا سن کے نام
کی عرض اب غلام کی رخصت ہے یا امام
قدموں پہ آنکھیں ملنے کو دل بے قرار تھا
مولانا کے دیکھنے کا فقط انتظار تھا

منھ رکھ کے منھ پہ کہنے لگے شاہ خوش خصال
کیوں چپ ہوئے کچھ اور کہو اپنے دل کا حال
اس سوکھے سوکھے ہونٹوں پہ صدقے علیؑ کا لال
بھیا مدد کو آئے ہیں اب شیر ذوالجلال
رخ کیوں ہے زرد کونسی ایذا گذرتی ہے
کیوں دم بہ دم کراہتے ہو کیا گذرتی ہے

گودی میں ہے مری دم آخر تمھارا سر
اور پائینتی جوان بھتیجا ہے نوحہ گر
گذرے گی ہم پہ جو تمھیں اس کی بھی ہے خبر
سینہ پہ ہوگا تیغ لیے شمر بد گہر
شمشیر حلق خشک پہ چلتی ہے کس طرح
دیکھیں ہماری جان نکلتی ہے کس طرح

یہ بات سن کے نزر عمیں عباسؑ تھرتھرائے
قطرے لہو کے آنکھوں سے عارض پہ بہہ کے آئے
دو بار سر پٹک کے پکارے کہ ہائے ہائے
پرخوں دہن حسینؑ کے قدموں کے پاس لائے
ہچکی کے ساتھ موت کا خنجر بھی چل گیا
سر پاؤں پر دھرا رہا اور دم نکل گیا

اکبر نے عرض کی کہ چچا جان مرے گئے
جھک کر پکارے ....... کہ بھیا کدہر گئے
منھ تو اٹھاؤ خاک سے رخسار بھر گئے
وا حسرتا حسینؑ کو بے آس کر گئے
اب کون دے گا دکھ میں نبیؐ کے پسر کا ساتھ
دم بھر میں تم نے چھوڑ دیا عمر بھر کا ساتھ

اے میرے شیر صف شکن اے میرے نوجواں
پاؤں گا تم سا چاہنے والا میں اب کہاں
شیر خدا کا آج جہاں سے مٹا نشاں
تم کو حسینؑ جانتا تھا اپنے تن کی جاں
تیغوں میں اب سپر نہیں بھائی کے ہوتے ہو
بازو کٹائے شیر سے دریا پہ سوتے ہو

آتے ہی بھا گئی تھی ترائی کی جا تمھیں
اللہ کیا پسند تھی یاں کی ہوا تمھیں
بخشی خدا نے قبر بھی سب سے جدا تمھیں
آخر وہی ہوا کہ جو منظور تھا تمھیں
اتنی جگہ کے واسطے بچھڑے حسینؑ سے
بھیا ہوائے سرد میں اب سوؤ چین سے

قسمت میں ہے کہ دھوپ ہو جنگل کی اور ہم
کیا تفرقہ دکھایا ہے گردوں نے ہے ستم
کیا خوب ہو اگر یہیں نکلے ہمارا دم
الفت ہی چاہتی ہے کہ قبریں بھی ہوں بہم
روئیں سرہانے بیٹھ کے جو سوگوار ہوں
ہم دونوں بھائیوں کے برابر مزار ہوں

آئی صدائے حضرتِ خاتون روزگار
ہے ہے جہاں سے اٹھ گیا ایسا وفا شعار
اے میرے لال تیرے تڑپنے کے میں نثار
میرا پسر ہے آج سے عباسؑ نامدار
بیٹا بلائیں لاش کی لینے کو آئی ہوں
پُرسا تمھارے بھائی کا دینے کو آئی ہوں

واری تم اب یہ مشک و علم لے کے جاؤ گھر
ایسا نہ ہو نکل پڑے زینبؑ برہنہ سر
چلّائے تب یہ رو کے شہنشاہ بحر و بر
امّاں کمر تو ٹوٹ گئی جائیں اب کدھر
ہم مر گئے کہ خلق سے بھائی گذر گیا
بازو ہمارا تھامنے والا تو مر گیا

اکبرؑ سے پھر کہا کہ علم خاک سے اٹھاؤ
پُرخوں یہ مشک خیمۂ عصمت میں لے کے آؤ
بیوہ ہوئی چچی اسے پُرسا دو خاک اڑاؤ
بیٹا چچا کے بچوں کو جا کر گلے لگاؤ
پوچھیں جو سب کہ سبط پیمبرؐ کدھر گئے
کہہ دیجیو کہ بھائی کے لاشے پہ مر گئے

اکبرؑ یہ شہ سے سن کے جو روئے بہ صد بُکا
تڑپے اک آہ کر کے شہنشاہِ کربلا
ناگاہ آئی در سے سکینہؑ کی یہ صدا
بابا میں اب نکلتی ہوں گھر سے برہنہ پا
روتے ہیں آپ کیوں مرے عمّو کدہر گئے
حضرت نے دی صدا کہ جہاں سے گزر گئے

فرما کے یہ زمیں سے اٹھے شاہ انس و جاں
رو کر علم سے باندھ دی وہ مشک خونچکاں
پہونچے حرم سرا کے جو نزدیک ناگہاں
سر پیٹ کے سکینہؑ نے تب یہ کیا بیاں
اندھیر ہے جہاں مجھے کچھ سوجھتا نہیں
ہے ہے علم تو آیا ہے میرا چچا نہیں

ڈھونڈوں کہاں اے مرے عمو کدھر گئے
مجھ کو پتا دیا نہ وہاں کا جدھر گئے
دریا سے مشک بھیج دی اور خود گذر گئے
پانی پیا نہ تشنہ دہن کوچ کر گئے
شانے کٹے تھے مشک بھی تیغوں سے کٹ گئی
وہ کیا کریں ہماری ہی قسمت الٹ گئی

غل پڑ گیا کہ شہ کے علمدار ہائے ہائے
اے نور چشم حیدرؑ کرار ہائے ہائے
اے ابن فاطمہؐ کے مددگار ہائے ہائے
اے فوج شہ کے جعفرؑ طیار ہائے ہائے
چھوٹے سے ہاتھ رکھ کے دلِ دردناک پر
دے مارا سر کو بال سکینہؑ نے خاک پر

حضرت نے لا کے گاڑ دیا صحن میں علم
اور گر پڑے زمیں پہ شہنشاہِ باکرم
سب سے کہا کہ جینے نہ دے گا ہمیں یہ غم
جن سے جدا نہ ہوتے تھے کھو آئے ان کو ہم
پوچھو ہمارے دل سے مصیبت جدائی کی
بھائی ہی جانتا ہے محبت کو بھائی کی

بھائی سے ساتھ بھائی کا چھوٹا ہزار حیف
چھوڑا نہ پھل نہ پھول نہ بوٹا ہزار حیف
بازو مرا قوی تھا سو ٹوٹا ہزار حیف
امت نے میرے باغ کو لوٹا ہزار حیف
فریاد ہے لعینوں نے ہم پر ستم کیا
تیغوں سے سرو باغ علیؑ کو قلم کیا

زیر علم تھا زوجۂ عباسؑ کا یہ حال
ماتھا بھرا تھا خاک سے بکھرے ہوئے تھے بال
چلّاتی تھی یتیم ہوئے میرے دونوں لا
دنیا سے کھو گئے مجھے عباسؑ خوش خصال
ہے ہے علی کا نور نظر مجھ سے چھٹ گیا
میں رانڈ ہو گئی مرا اقبال لٹ گیا

ناگہ صدا علیؑ کی یہ آئی کہ اے بہو
زانو پہ تھا مرے سر عباسؑ نیک خو
آئی ہے تیرے پُر سے کو زہراؑ کشا وہ عمو
بی بی سب اب حیسنؑ کو رو کر رُلا نہ تو
بھائی کے غم میں لال مرا درد مند ہے
اب صبر کر کہ صبر خدا کو پسند ہے

ہاں روؤ مومنو یہ بکا کا مقام ہے
تم میں شریک روح رسولِ انام ہے
اب رخصت حسین علیہ السلام ہے
چہلم کی مجلسوں کا بھی آج اختتام ہے
موت آئی تو شریک جزا کون ہوئے گا
جو سال بھر جیے گا وہ پھر شہ کو روئے گا

آگے تمھارے مرتے جو عباسؑ باوفا
پرسا نہ دیتے سبطِ رسولِ خدا کو کیا
تم سب کو دیکھتے ہیں شہنشاہِ کربلا
زہراؑ بھی ننگے سر ہے قیامت کی ہے یہ جا
سمجھو شریک بزم شہِ مشرقین کو
دے لو جوان بھائی کا پرسا حسینؑ کو

کہہ کہہ کے ہائے حضرت عباسؑ خاک اُڑاؤ
پیٹو سروں کو ہاتھوں سے اور اشک خوں بہاؤ
ہے ہے حسینؑ کہہ کے زمیں پہ پچھاڑیں کھاؤ
پُرسا پسر کا فاطمہ زہرا کو دے کے جاؤ
کل خاک میں ملائیں گے اس تشنہ کام کو
رخصت کرو حسینؑ علیہ السلام کو

اے بے دیار بے سر و سامان الوداع
اے بنت مصطفےٰؐ کے دل و جان الوداع
اے دو جہاں کے سید و سلطان الوداع
اے شیعیانِ ہند کے مہمان الوداع
آہ و بکا سے ہم کبھی غافل نہ ہوئیں گے
جب تک جئیں گے آپ کی غربت پہ روئیں گے

مولا ضریح پاک پہ بلوائیے شتاب
اب ۃجر کی انیسؔ کے دل کو نہیں ہے تاب
رہ جائے گی ہوس جو دیا زیست نے جواب
خاکِ شفا ملے مجھے یا ابن بو تراب
اچھی نہیں مریض کو دوری مسیح سے
حسرت یہ ہے کہ روؤں لپٹ کر ضریح سے


سلام

مرا رازِ دل آشکارا نہیں
وہ دریا ہوں جس کا کنارا نہیں
وہ گل ہوں جدا سب سے ہے جس کا رنگ
وہ بو ہوں کہ جو آشکارا نہیں
وہ پانی ہوں شیریں نہیں جس میں شور
وہ آتش ہوں جس میں شرارا نہیں
بہت زال دنیا نے دیں بازیاں
میں وہ نوجواں ہوں کہ ہارا نہیں
فقیروں کی مجلس ہے سب سے جدا
امیروں کا یاں تک گذرا نہیں
سکندر کی خاطر بھی ہے سد باب
جو دارا بھی ہو تو مدارا نہیں
گئے پہنے نعلین واں مصطفےٰؐ
فرشتے کا جس جا گذارا نہیں
جہنم سے ہم بے قراروں کو کیا
جو آتش پہ ٹھہرے وہ پارا نہیں
پھرے دوست جب ہو گئی قبر بند
کھُلا اب کہ کوئی ہمارا نہیں
گرے ڈگمگا کر زمیں پر حسینؑ
فرس سے کسی نے اتارا نہیں
ترے صبر کے میں فدا یا حسینؑ
چھری کے تلے دم بھی مارا نہیں
کسی نے تری طرح سے اے انیسؔ
عروس سخن کو سنوارا نہیں


رباعی

گھر میں ڈھونڈو نہ انجمن میں ڈھونڈو
مرقد میں نہ ڈھونڈو نہ کفن میں ڈھونڈو
گلزار نجفؔ میں مدح خواں ہوگا انیسؔ
بلبل کو جو ڈھونڈو تو چمن میں ڈھونڈو
