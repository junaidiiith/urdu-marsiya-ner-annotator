جلد ششم
مرثیہ میر انیس


1
بشر کے جسم سے فراق جان پوچھو
مکین سے صدمۂ ویرانی مکان پوچھو
شہید سے الم خنجر و سنان پوچھو
حسین سے غم فرزند نوجوان پوچھو
ہوا دور خزان باغ زندگانی مین
پدر سے چھوٹ گئے موسم جوانی مین

2
خدا پدر کو نہ دکھلائے مرگ راحت جان
کلیجہ زخمی ہو جب دل کو پھر قرار کہان
اودھر تو سینۂ اکبر سے گذری نوک سنان
ادھر لہو ہوا چشم امام دین سے روان
تڑپ کے جانب گرد ون نگاہ کی شہ نے
زمین ہل گئی اک ایسی آہ کی شہ نے

3
پکارتے ہوے دوڑے مرے شہید پسر
مرے جوان مرے مہرو مرے سعید پسر
قریب ہو کہین میدان سے یا بعید پسر
مرے حسین مرے یوسف سے مرے رشید پسر
پدر پر آج نئی واردارت ہے بیٹا
خبر نہین ہمین دن ہے کہ رات ہے بیٹا

4
کدھر ہے  تو مرے گل پیرہن علی اکبرؑ
مرے ہنر بر مرے کم سخن علی اکبرؑ
جوانہ مرگ غریب الوطن علی اکبرؑ
اوجاڑ کر گئے میرا چمن علی اکبرؑ
بلا کے گھر سے یہان اشقیا نے لوٹ لیا
دوہائی ہے کہ مجھے کربلا نے لوٹ لیا

5
بضاعت پسر شیر کردگار گئی
گئے تم اور مرے تن سے نہ جان زار گئی
خوشی حیات کی اے میرے گلغدار گئی
ہمارے باغ مین آئی خزان بہار گئی
شباب تھا کہ اجل نے تمہیں مڑوڑ لیا
ارے مرے  گل نورس کو کس نے توڑ لیا

6
قمر حسین کے کس ایر مین نہان ہے تو
پدر کو چاند سی صورت دکھا کہان ہے تو
زمین پہ کونسی جا زیر آسمان ہے تو
پکڑ تو ہاتھ کہ مین پیر ہون جوان ہے تو
لہو مین کیا  مرا در خوش آب ڈوب گیا
ابھی تو دن ہے کدھر آفتاب ڈوب گیا

7
فلک دکھا مرا آئینہ کس غبار مین ہے
زمین بتا کہ مرا شیر کس کچھار مین ہے
وہ سر وقت ہے تو یکتا وہ گل ہزار مین ہے
گذر گیا کہ ابھی روح جسم زار مین ہے
پڑا ہے غش مین کہ بیکس کو یاد کرتا ہے
خدا کے واسطے کہدو کہ باپ مرتاہے
8
قلم ہے کو نسے جنگل مین نونہال مرا
مرا گھر  ہے کدھر کس طرف ہے دل مرا
چھپا کس ابر مین خورشید بے زوال مرا
دکھا دو میرے پسر کو تباہ حال مرا
جو کچھ نصیب مین ہونا ہے وہ تو ہوئیگا
لپٹ کے لاش پسر سے حسین روئیگا

9
پکارتے تھے کہ اے شیر پھر پکار مجھے
نہین بتانے کے لاشے یہ نابکار مجھے
ترے فراق مین ہے زیست ناگوار مجھے
صدا سنا دے مین صدقے پھر ایکبار مجھے
گلے لگا لو کہ سینہ ہمارا جلتا ہے
کلیجہ منھ سے کوئی دم مین اب نکلتا ہے

10
تڑپ کے کہتے تھے جب ہائے نوجوان  فرزند
صدائے گریۂ زہرا تھی کربلا مین بلند
فلک لزتا تھا روتے تھے سب چرند پرند
غضب کی چا ہے کہ ہنستی تھی فوج ظلم پسند
فلق سے شاہ کو ہر گام پر غش آتا تھا
کوئی نہ لاش پسر کا پتہ بتاتا تھا

11
پکارتا تھا یہ برچھی دکھا کے این نمیر
اسی سے مارا ہے اکبر کو یا شہہ دلگیر
ملادی خاک مین ہم نے رسول کی تصویر
عجب حسین تھا سچ ہے تمھارا ماہ منیر
سنا تھا ایسا نہ شیرین دہان دیکھا تھا
کبھی نہ آنکھون نے ایسا جوان دیکھا تھا

12
خزان ہوا وہ چمن کٹ گیا وہ نخل مراد
ہزار قمر یان چلائین اب کہان شاد
جہان مین ایسا پسر دیوے جسکو رب عباد
وہ باپ اوسکی جوانی کویون کرے برباد
ملیگا لعل کہان کس کو روکے ڈھونڈھتے ہو
دُرِیگا نۂ عالم کو کھو کے ڈھونڈھتے ہو

13
وہ نور عین تمھارا خدا کے گھر پہونچا
علی کے گھر کا ستارا خدا کے گھر پہونچا
وہ اہلبیت کا پیارا خدا کے گھر پہونچا
وہ بیکسی کا سہارا خدا کے گھر پہونچا
عدم سے کوئی بھی دنیا مین پھر کے آیا ہے
مسافر رہ جنت کو کس نے پایا ہے

14
پکارے شاہ کا لاشے کا مین تو ہون جویا
پسر کو ہاتھ سے امت کیواسطے کھویا
وہ شیر بیشۂ شیر خدا کدھر سویا
دکھا دو لاش کہ جی بھر کے مین نہین رویا
کمر کو توڑ کے کہتے ہو کیون بلکتے ہو
جگر پہ زخم لگا کر نمک چھڑکتے ہو

15
پکاری ڈیوڈھی سے بانو پسر ملا کہ نہین
بتاؤ مرہم زخم جگر ملا کہ نہین
ستم کے ابر مین میرا قمر ملا کہ نہین
علی کے لعل وہ عالی گہر ملا کہ نہین
شتاب لاؤ مرے منتون کے پالے کو
تمہین سے لونگی مین اپنے مرادون والے کو

16
حسین کہتے تھے وہ دلربا نہین ملتا
کسی طرف مرا یوسف لقا نہیں ملتا
غضب ہوا وہ دُرِبے بہا نہین ملتا
تمہارے لعل کا بانو پتا نہین ملتا
کدھر اندھیرے مین اس رشک طور کو ڈھونڈھون
پسر کو ڈھونڈھون کہ آنکھون کے نور کو ڈھونڈھون

17
دعا کرو کہ وہ خورشید مشرقین ملے
بصارت آنکھون مین آئے جو نور عین ملے
سرور قلب کو ہو اور جگر کو چین ملے
اوس اہنے کھوئے ہوئے لعل سے حسین ملے
عدو تو بیکس و محبور ہمکو جانتے ہین
ہم اس ضعیفی مین جنگل کی خاک چھانتے ہین

18
یہ ذکر تھا کہ صدا آئی دور سے ناگاہ
جناب قبلہ و کعبہ اب آئیے اللہ
حضور حال سے بیٹے کے کیا نہین آگاہ
زبان اینٹھ گئی ہے غلام کی یا شاہ
اوکھڑ گیا ہے دم اب موت جان لیتی ہے
پکارنے کی بھی طاقت جواب دیتی ہے

19
صدا یہ سنتے ہی سلطان بحر و بدوڑے
یہ درد ل تھا کہ تھامے ہوئے جگر دوڑے
کبھی تو فوج یہ مانند شیر نر دوڑے
کبھی ادھر گئے روتے کبھی اودھر دوڑے
لٹی ہوئی وہ کمائی بصد تلاش ملی
زمین پہ خون مین غلطان پسر کی لاش ملی

20
عجیب حالت فرزند نوجوان دیکھی
غطش سے ہونٹوں پہ نکلی ہوئی زبان دیکھی
قمر سے چہرے پہ زردی لبون پہ جان دیکھی
کلیجہ پھٹ گیا سینہ مین جب سنان دیکھی
پدر کے ساممنے بیٹے کا دم اوکھڑتا تھا
حسین دیکھتے تھے اور گھر اوجڑتا تھا

21
قریب لاش پسر بیٹھ کر یہ چلائے
زمین کرم سے بیٹا اٹھو کہ ہم آئے
صدا یہ سنتے ہی اکبر نے ہاتھ پھیلائے
لپٹ کے لاش سے شہ لب پہ یہ سخن لائے
گلے لگو کہ محمدؐ کا مین نواسا ہون
زبان دکھا کے کہا یا حسین پیاسا ہون

22
کہا امام نے بیٹا حسین ہے مجبور
کہ گھساٹ رو کے ہین صبح سے مقہور
نہ مان کی اسمین خطا کچھ نہ باپ کا ہے قصور
بشر کا کچھ نہین چارہ خدا کو جو منظور
تلاشِ آب کو بیکس پدر کدھر جائے
زبان باپ کی چوسو کہ دم ٹھہر جائے

23
مین کیا کہون کہ قلق مجھپہ کیا گذرتا ہے
تمہارا حال ہے یہ وان صغیر مرتا ہے
وہ چھوٹا بھائی بھی دنیا سے کوچ کرتا ہے
کبھی ہے غش تو کبھی اولٹی سانس بھرتا ہے
مقام شکر ہے جا صبر اور رضا کی ہے
وہی ہے خوب کہ جو صلحت خدا کی ہے

24
یہ سنکے سینے سے اکبر نے کھینچی پھراک آہ
جگر مین ہونے لگا درد آہ کے پیراہ
عجیب یاس کی نظرون سے دیکھکر رخ شاہ
کہا کہ اشہدان لا آلہ الا اللہ
بس اور کہہ نہ سکے کچھ یہ حال غیر ہوا
سوئے بہشت گئے خاتمہ بخیر ہوا

25
لپٹ کے شاہ پکارے کدھر گئے اکبرؑ
غضب کیا ہمین بے آس کر گئے اکبرؑ
غش آگیا ہے تمہین یا گذر گئے اکبرؑ
صدائے فاطمہ آئی کہ مر گئے اکبرؑ
بلا کے بن مین گھر آباد لٹ گیا ہے ہے
یہ نوجوان پسر تم سے چھٹ گیا ہےہے

26
اکیلا ہو گیا تو اے مرے غریب حسینؑ
نہ دوست اب کوئی باقی ہے یہ حبیب حسینؑ
یہ مان نثار ترے اے بلا نصیب حسینؑ
اب آہ تیری شہادت بھی ہے فریب حسینؑ
ستون دین نبی کو عدو گرآئینگے
مرے کلیجے پہ اب یہ چھری پھیر آئینگے

27
رقم یہ کرتا ہے راوی بیان رنج وملال
پسر کی لاش پہ غش تھے امام نیک خصال
کہ نکلی خیمہ سے اک سیدہ پریشان حال
رخ آفتاب سا تھا اور کھلے تھے سر کے بال
پکارتی تھی مرا نور عین کس جا ہے
کوئی بتاؤ کہ ابن الحسین کس جا ہے

28
کنیز فاطمہ ہون خادمہ ہون سرور کی
دکھا دو لاش مرے اوس شہید اکبر کی
صغیرسن مین شیدا ہون اپنے دلبر کی
وہ آفتاب ہے رونق حسینؑ کے گھر کی
ستمگرو  مرا بچہ مرا دوں والا ہے
مین دائی ہون علی اکبر کو مین نے پالا ہے

29
مرا جوان ہے کدھر میرا مہ لقا ہے کدھر
مرا  پسر ہے کہان میرا دلربا ہے کدھر
ضعیفی شہ مظلوم کا عصا ہے کدھر
شبیہ حضرت پیغمبر خدا ہے کدھر
ہزار حیف مجھے کربلا نے لوٹ لیا
ہرا بھرا مرا گلشن قضا نے لوٹ لیا

30
صداے نالۂ زینبؑ جو شہ نے پہچانی
قلق سے زرد ہوا رنگ روے نورانی
ہلا کے لاش کا بازو کہا کہ اے جانی
اب آنکھین کھول کے دیکھو تو گھر کی ویرانی
تمہاری مان دُرِخیمہ پہ ڈاڑھین مارتی ہے
اوٹھو اوٹھو علی اکبر پھوپھی پکارتی ہے

31
انیس بس کہ مناسب نہین ہے طول کلام
درود پڑھنے کا موقع ہے اور بکا کا مقام
یہ قعد تھا کہ بس اب کیجے مرثیہ کو سلام
مگر سعادت دنیا و دین ہے مدح امام
ہزار طرح کے گل اس چمن مین پھولین گے
ترے بھی رنگ کو اہل سخن نہ بھولین گے

سلام
1
نحر بر کی جو مجرئی شہ کے علم کی شان
راقم کے ہاتھ مین ہوئی دونی قلم کی شان

2
عباس نے جو دوش پہ رکھا دم نبرد
پرچم سے اور شاہ شہیدان کی جھکی شان

3
خورشید شرم سے کئی دن تک چھپا رہا
نیزے یہ دیکھکر سر شاہ امم کی شان

4
روئین نہ کیون ہلال محرم کو دیکھکر
ناخن بدل ہے سبط پیمبر کے غم کی شان

5
ہو کر سوار گھوڑے پہ لڑنے کو جب چلے
حیران ملک تھے دیکھ کے شاہ امم کی شان


رباعی

مر قد مین انیس نہ کفن مین ہوگا
وہ روضۃ سلطان زمین مین ہوگا
چل کر گلزار کربلا مین ڈھونڈھین
بلبل کا مزار بھی  چمن مین ہوگا

