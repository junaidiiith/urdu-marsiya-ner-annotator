www.emarsiya.com
نقوش، انیس نمبر

مرثیہ 17
پہنچا جو کربلا میں غریب الوطن حسینؑ

1
پہنچا جو کربلا میں غریب الوطن حسینؑ
بے خانماں حسینؑ اسیر محن حسينؑ
روح بتول و جان رسولؐ زمن حسینؑ
یول بنت فاطمہؑ سے ہوئے ہم سخن حسینؑ
پانی جو فوج حر کو دیا کیا بجا کیا
اس کے عوض خدا نے یہ دریا عطا کیا

2
لازم تھا فوج کے لیے پانی کا آسرا
اس کا فقط کرم ہے کہ ہم کو ملی یہ جا
دیکھو تو کیا نواح ہے کیا نہر کیا فضا
لشکر ہے گو قلیل کرے گا مدد خدا
باں گوهر مراد کی یاں جستجو کرو
طاہر کرو لباس نہاؤ وضو کرو

3
اس سرزمیں کو موت میں ہے لذت حیات
کرتے ہیں لطف شیر الٰہی دم وفات
ہے بہر غسل آب بقا چشمۂ حیات
جس وقت لا کے قبر میں رکھا ہوئی نجات
اللہ رے فیض طبقۂ عنبر سرشت کا
تربت جو بند کی تو کھلا در بہشت کا

4
اور یاں  سے دور ہو گا ہو شیعوں کا انتقال
جائے گا ان کی قبر میں خود فاطمہؑ کا لال
ہوگا گناہ گارہ اگر ان کا بال بال
واں بھی یہ خاک ہووے گی ان کی کفیل حال
صرہ کھلا کفن میں گنہ خاک ہو گئے
سینہ پہ خاک پاک رکھی پاک ہو گئے

5
زینبؑ نے جو سنا شہ والا سے یہ بیاں
بے اختیار آنکھوں سے آنسو ہوئے رواں
بولی سکینہؑ پیاس کی ایذا نہ ہو گی یاں
اب یہ جگہ نہ چھوڑیو زنہار بابا جاں
مالک ہیں ان کے آپ جو دریا ہیں دہر میں
یہ بھی تو نہر ہے مری دادی کے مہر میں

6
فرمایا شہ نے دیکھیے جو حکم ایزدی
ایذائے اہل بیت کے درپے ہیں سب شقی
سر پہ بتول پاک کے موجود تھے علیؑ
باغ فدک تو چھین لیا ان کے جیتے جی
مجھ سے نہ ہوگا یہ کہ انھیں بد دعا کروں
مجھ کو بے مانگے ملک نہ دیویں تو کیا کروں

7
کرتا تھا یہ کلام محمدؐ کا یادگار
کھنے لگے یہ آن کے عباسؑ باوقار
بے حکم راہواروں سے اترے نہیں سوار
ارشاد ہو تو ہوئیں فروکش رفیق و یار
کس شخص کے سپرد در بارگاہ ہو
اردو کدھر ہو کونسی جانب سپاہ ہو

8
فرمایا شاہ دیں نے کہ ہے تم کو اختیار
سب ہے تمہارے ہاتھ مرے گھر کا کاروبار
بائیں طرف پیادے ہوں دہنی طرف سوار
ایذا نہ ساتھ آگے سہیں میرے جاں نثار
راحت ملے انہیں جو ہمارے حبیب ہوں
مجھ سے مرے عزیزوں کے خیمے قریب ہوں

9
عباسؑ نامدار سے فرماتے تھے یہ شاہ
دن تھا اخیر جانب صحرا گئی نگاہ
بادل کی طرح آئی نظر شام کی سپاہ
کثرت سے روسیا ہوں کی جنگل ہوا سیاہ
باجوں کا شور عالم بالا پہ چھا گیا
ہلنے لگی زمین فلک تھر تھرا گیا

10
تھی کثرت سپاہ کہ دریا تھا موجزن
روئیں تنوں سے بھر گیا سب کربلا کا بن
گھوڑوں پہ آگے آگے جوانان صف شکن
تلواریں تول تول کے کرتے تھے یہ سخن
ہاں غازیو! ستاؤ محمدؐ کی آل کو
رہنے نہ دو فرات پہ زہرؑا کے لال کو

11
یہ شور سن کے حضرت عباسؑ مہ جبیں
آئے مثال شیر غضب ناک چشمگیں
گھوڑے بڑھا بڑھا کے یہ کہنے لگے لعیں
کہ دو کنار نہر نہ اتریں امام دیں
بے ہم سے پوچھے وجہ یہاں خیمہ کرنے کی
اتریں گے ہم یہ جا ہے ہمارے اترنے کی

12
سردار شام و کوفہ کے آپہنچے ہیں قریب
اٹھی وہ گرد بولتے آئے ہیں وہ نقیب
جی بھر کے فوج کو نہیں پانی ہوا نصیب
تم نہر پہ ڈٹے ہو یہ ہے ماجرا عجیب
دیکھی وہ فوج جس نے حواس اس کے کھو گئے
جس جا ہوا مقام کنویں خشک ہو گئے

13
کس نے کہا تھا اترے یہاں لشکر امام
سنتے نہ تھے کہ آتی ہے فوج امیر شام
تھوڑی سی فوج پر یہ تردد یہ اہتمام
صحرا بھی ہے وسیع کریں جا کے واں مقام
پھر بات بن نہ آئے گی ہم سے بگاڑ کر
دریا میں پھینک دیویں گے خیمہ اکھاڑ کر

14
یہ بات سن کے آگیا عباسؑ کو جلال
قبضہ پہ ہاتھ رکھ کے پکارے کہ کیا مجال
کر دوں گا مارے تیغوں کے میداں لہو سے لال
میں ہوں غلام ہے مرا آقا علیؑ کا لال
کیا میری ضرب تیغ کی تم کو خبر نہیں
آگے قدم دھرا تو کسی تن پہ سر نہیں

15
کعبہ سے کم نہیں شرف قبلۂ انام
آگے مرے یہ بے ادبی اور یہ کلام
دیکھیں تو آگے نہر پہ اترے تو فوج شام
واقف نہیں ترائی میں شیروں کا ہے مقام
دم میں نشان فوج ضلالت کو کاٹ دیں
بگڑیں تو نہر کو ابھی لاشوں سے پاٹ دیں

16
والله شیر بیشہ شیر خدا ہیں ہم
صفدر ہیں سرفروش ہیں اہل وفا ہیں ہم
دنیا میں وارث شہ خیبر کشا ہیں ہم
کیا جانتے نہیں خلف مرتضیٰ ہیں ہم
غازی ہیں غازیوں کے تو شیروں کے شیر ہیں
سرکش ہیں جتنے خلق کے سب ہم سے زیر ہیں

17
کس کی مجال ہے جو ہمیں نہر سے اٹھائے
جنبش نہ ہو قدم کو اگر زلزلہ بھی آئے
نعرہ اگر کریں تو اسد ڈر کے بھاگ جائے
سب خلق اک طرف ہو تو ہم پر ظفر نہ پائے
الیاس و خضر بادیہ پیما گواہ ہیں
عالم میں بحر و بر کے ہمیں بادشاہ ہیں

18
بڑھنے لگے یہ سن کے جو آگے وہ اہل شر
آ پہنچے سب رفیق شہنشاه بحر و بر
کہتے تھے ظالموں سے بڑھے آتے ہو کدھر
یہ کس کی بارگاہ ہے تم کو نہیں خبر
پڑھنا نہیں کھڑے رہو پیچھے ہٹے ہوئے
یاں لوٹنے لگیں گے ابھی سرکٹے ہوئے

19
اعدا پکارے ہے ہمیں حکم امیر شام
شبیرؑ اتریں واں جہاں پانی کا ہو نہ نام
تھرا گئے یہ سُن کے رفیق شہ انام
نزدیک تھا کہ چلنے لگے نیزه و حسام
تیغیں کھینچی ہوئی تھیں علم بھی کھلے ہوئے
لشکر تھے دونوں جنگ و جدل پر تلے ہوئے

20
شاہ نے سنا جو خیمہ میں غوغائے اہل کیں
عباسؑ کو پکارتے نکلے امام دیں
چھوٹے سے نیمچہ لیے زینبؑ کے نازنیں
اک شاہ کے بسار تھا اک جانب یمیں
قاسمؑ بھی غیظ میں قدم آگے بڑھاتے تھے
تن تن کے آستیں علی اکبرؑ چڑھاتے تھے

21
عباسؑ کے برادر عینی جھپٹ کے آئے
قبضوں پہ ہاتھ ڈالے ہوئے تیوریاں چڑھائے
کہتے تھے چلیے جلد کہ تلوار چل نہ جائے
فرماتے تھے حسینؑ کہ جو کچھ خدا دکھائے
آیا ہے غیظ شیر الٰہی کے شیر کو
روکو خدا کے واسطے بڑھ کر دلیر کو

22
آقا کو آتے دیکھ کے عباسؑ نے کہا
حضرت نے خیمہ گہ سے قدم رنجہ کیوں کیا
نہ فکر کی جگہ ہے نہ تشویش کی ہے جا
دے گا غلام بے ادبی کی انہیں سزا
ہم پر سنان و شمر و عمر فوج لائے ہیں
خیمہ اکھاڑنے کو ہمارا یہ آئے ہیں

23	
کہنے لگے بگڑ کے یہ ہمشکل مصطفؐا
کیا بات ہے بڑھے تو کوئی فوج سے بھلا
پھولے ہیں اپنی فوج پہ یہ بانی جفا
ان کو پڑا نہیں کبھی شیروں سے سامنا
تیغیں ادھر کی نکلیں گی جس دم نیام سے
جیتا نہ بچ کے جائے گا اک فوج شام سے

24
قاسمؑ پکارے کس نے کہی تھی یہ منہ سے بات
دیکھوں بھلا میں پھر تو کہیں یہ زبوں صفات
قہر خدا ہے غیظ شہنشاہ کائنات
لاشوں سے پاٹ دیں گے ابھی چشمۂ فرات
سربر ہوا ہے کون محمدؐ کی آل سے
واقف نہیں یہ لوگ ہماری جدال سے

25
اہلِ ستم سے ہوتی تھی ردّ و بدل جوواں
لپٹی ہوئی قناتوں سے روتی تھیں بی بیاں
ماں سے سکینہؑ کہتی تھی رو رو کے ہر زباں
کیا جانے یاں سے جا کے اب اتریں گے ہم کہاں
لشکر قلیل ہے شہ کون و مکان کا
کیا کچھ نہ بس چلے گا میرے بابا جان کا

26
تھی بے حواس زوجہؑ عباسؑ صف شکن
گھبراتی پھرتی تھی شہ مظلوم کی بہن
کہتی تھی اپنا زور دکھاتے ہیں تیغ زن
جیتے ہوئے نہ آج کے دن حیدؑر حسنؑ
یہ ظلم اہلِ شام کے کس کو دکھاؤں میں
ہے ہے کہاں سے شیر الٰہی کو لاؤں میں

27
کہتی تھی بانوؑ صاحبو! دریا سے ہاتھ اٹھاؤ
اکبرؑ کو پھر لاؤ علمدار کو بلاؤ
قاسمؑ سے کہ دے کوئی کہ آگے بڑھے نہ جاؤ
زینبؑ کے لاڈلوں کو صدا دو کہ گھر میں آؤ
یہ جا ہے ملک غیر تو رہنا روا نہیں
پانی بھی نہر کا ابھی ہم نے پیا نہیں

28
سونچے امام پاک کہ بپھرے ہوئے ہیں شیر
اعدا کے سامنے سے ہٹیں گے نہ یہ دلیر
غیرت کی ہے جو بات تو جینے سے سب ہیں سیر
تلوار گر چلے گی تو لاشوں کے ہوں گے ڈھیر
صحرا بہت ہے دلبر زہرؑا کے واسطے
ان مرتبوں کو کھوؤں میں دریا کے واسطے

29
بھائی کے پاس آن کے بولے کہ بھائی جان!
کرتے ہو کس سے بحث کدھر ہے تمہارا دھیان
تم تو بھگا دو جمع ہو سارا اگر جہان
خالق ہمارے صبر کا کرتا ہے امتحان
اعدا کہیں گے جو وہ گوارا کریں گے ہم
دریا انہیں کا ہے تو کنارا کریں گے ہم

30
عباسؑ بولے آپ یہ کرتے ہیں کیا غضب
قابو نہ دشمنوں سے تامل کا کیا سبب
اک دم میں ناری جاتے ہیں یہ لوگ سب کے سب
اعدا کو چھوڑ دینے کا موقع نہیں ہے اب
آئیں ہمارے سامنے گر کچھ دلیر ہوں
کیجے نہ اتنا رحم کہ روباہ شیر ہوں

31
گردن میں ہاتھ ڈال کے بھائی کی بولے شاہ
بھائی! میری غریبی پہ اب تم کرو نگاه
راضی رضا پہ ہوں مرا گھر گو کہ ہو تباہ
شبیرؑ ہے رسولؐ کی امت کا خیر خواہ
اپنی یہ جا رہیں گے یہ گھر چھوڑ دیں گے ہم
دریا انہی کا ہے تو کنویں کھود لیں گے ہم

32
جس دم کیا امام نے پُر درد یہ کلام
قدموں پہ شہ کے گر پڑے عباسؑ نیک نام
کی عرض حکم شاہ سے مجبور ہے غلام
کہ دیجئے سامنے سے سرک جائے فوج شام
ہر چند ان کی بے ادبی سے ملال ہے
مانع ہیں جب حضور تو پھر کیا مجال ہے

33
یہ بات سن کے ہٹ گئی اعدا کی سب سپاہ
دریا سے دُور اترے شہ عرش بارگاہ
خییمہ میں اہل بیت گئے سب بہ اشک و آہ
عباسؑ سر نگوں رہے نیچے کیے نگاہ
غصہ یہ تھا کہ ہونٹوں کو ہر دم ٓچباتے تھے
زینبؑ کے آگے شرم کے مارے نہ جاتے تھے

34
خیمہ کے گرد فوج کو حضرت اتار کر
آئے تو حال حضرت زینبؑ پہ کی نظر
دیکھا کہ رو رہی ہیں بصد غم جھکائے سر
اک آہ کی کہ سینہ میں ٹکڑے ہوا جگر
آنسو بہا کے پاس بہن کو بلا لیا
پھیلا کے دونوں ہاتھ گلے سے لگا لیا

35
رو کر کہا کہ روتی ہو کس واسطے بہن!
راحت ہیں مرے واسطے یہ رنج اور محن
کیا غم ہے آکے نہر پہ اترے جو تیغ زن
وہ دشت بھی ہے باغ جہاں ہو مرا چمن
كوثر اُنھیں کا ہے جو ہمارے حبیب ہیں
دریا ہے دُور گو یہ خدا سے قریب ہیں

36
استادگی میں نہر پہ جانوں کا تھا ضرر
عباسؑ مارے جاتے مری ٹوٹتی کمر
اکبؑر کو اس ضعیفی میں، میں ڈھونڈتا کدھر
قاسؑم نہ رہتے میرے لیے بے کٹائے سر
چتون تمہارے بیٹوں کی پہچانتا تھا میں
مانگا تھا اذنِ جنگ پہ کیا مانتا تھا میں

37
گھبرا کے شہ سے کہنے لگی بنتِ مرتضےٰؑ
مجھ سے تو کھل کے کہیے ارادہ ہے ان کا کیا
پھر جائیں ہم وطن کو یہ ہے ان کا مدعا
حضرت کو کیا سمجھ کے سمبھوں نے بلایا تھا
کیوں پھر گئے جنھوں نے لکھے تھے طلب کے خط
موجود ہیں ابھی تو مرے پاس سب کے خط

38
اب کیا ہوئے وہ لوگ جماعت ہوئی وہ کیا
لینے بھی کوئی آپ کو آیا نہ پیشوا
فرمایا کچھ نہ پوچھو بہن یاں کا ماجرا
سارا جہان ہم سے تو بے وجہ پھر گیا
تب تک ہے رنج فاطمہؑ کے نور عین پر
جب تک چھری چلے گی نہ حلق حسینؑ پر

39
سبط رسول نے جو بہن سے کہی یہ بات
کاٹی تڑپ کے بنتؑ علی نے تمام رات
ماتھا تھا اور ستون تھا چھاتی تھی اور بات
ہفتم تلک کے لکھتے ہیں راوی یہ واردات
کھودے کنویں بھی پانی بھی آیا فرات سے
ٹھری دہم کو جنگ شہ کائنات سے

40
جس دم شب اخیر ستارے نہاں ہوئے
آثار روز قتل فلک پر عیاں ہوئے
فارغ نماز سے جو شہ انس و جاں ہوئے
سیدانیوں کی آنکھوں سے آنسو رواں ہوئے
بانؑو کے منہ پر طور رنڈاپے کا چھا گیا
پوشاک مانگتے ہی بہن کو غش آ گیا

41
آئے قریب زینبؑ بیکس شہ زمن
رو کر کہا کہ ہوش میں آؤ ذرا بہن
مل لو کہ تم سے ہوتا ہے رخصت یہ بے طن
بدلے لباس لو یہ پہنا دو ہمیں کفن
اٹھو کہ ہے قریب شہادت حسینؑ کی
دنیا میں آخری ہے یہ خدمت حسینؑ کی

42
آواز شاہ سنتے ہی چوکیں بحشم نم
رو کر بلائیں بھائی کی لیں سر سے تاقدم
کی عرض خلق میں رہے لاکھوں برس یہ دم
کیا حکم مجھ کو ہوتا ہے اے سرور امم
ڈیوڑھی پہ ذوالجناح کو آنے نہ دوں گی میں
جاں اپنی دوں گی پر تمہیں جانے نہ دوں گی میں

43
بہر خدا بہن پہ کرو رحم یا امام
مرجاؤں گی تڑپ کے جو رخصت کا لو گے نام
حضرت سدھارے گھر سے تو زینبؑ ہوئی تمام
میں ہوں کنیز آپ کی اور بھانجے ہیں غلام
یوں عشق سب امام دو عالم سے رکھتے ہیں
یہ تین دم علاقہ اسی دم سے رکھتے ہیں

44
بے مادر و پدر ہوں کریں آپ دل میں غور
حضرت سوا بزرگ نہیں سر پہ کوئی اور
دیکھوں نہ اپنی آنکھوں سے میں ظالموں کا دور
مجھ سے سہے نہ جائیں گے اعدا کے ظلم و جور
مانگو بہن کے حق میں دعا تم امام ہو
مرنے سے پہلے آپ کی زینبؑ تمام ہو

45
زینبؑ نے کیں یہ درد کی باتیں جو ایک بار
روتے گلے لگا کے بہن کو بحال زار
فرمایا کیا کروں نہیں کچھ میرا اختیار
ہے تم پہ حال قتل کے محضر کا آشکار
حکم خدا میں حجت و تکرار کیا کروں
خود نہ کر چکا ہوں اب انکار کیا کروں

46
رونا ہو جتنا رو لو گلے مل کے بھائی کے
اب سہ لو صبر و شکر سے صدمے جدائی کے
کچھ بُروں کے ساتھ طریقے بھلائی کے
یہ سن کے ہوش اُڑ گئے زہرؑا کی جائی کے
تھی بے کسی جو فاطمہؑ کے نورِ عین پر
پھر پھر کے گرد گر پڑی پائے حسینؑ پر

47
قدموں سے شہ نے رو کے اٹھایا بہن کا سر
پوشاک لائی بھائی کے آگے وہ نوحہ گر
کشتی جو بھاری کپڑوں کی دکھلائی کھول کر
گردن ہلا کے کہنے لگے شاہ بحر و بر
پوشاک ان کو چاہیے یہ جو امیر ہیں
لا کر کفن پہناؤ بہن ہم فقیر ہیں

48
یہ قیمتی لباس کہاں اور هم کہاں
خنجر ہمارے حلق پہ ہووے گا اب رواں
خوں میں نہا کے خاک پہ ہو گا بدن تپااں
غارت گروں سے ہم کو نہیں ملنے کی اماں
ہوں گے نشاں سموں کے تن پاش پاش پر
بھینا! ردا بھی دھوپ میں ہوگی نہ لاش پر

49
یہ حال سُن کے اور بھی پیٹے حرم تمام
زیر قبا کفن کو پہن کر چلے امام
بھائی بھتیجے ساتھ ہوئے با صد احترام
جھک جھک کے ماں پھوپھی کو ہر اک نے کیا سلام
سب کو وداع بی بیاں فرماتی جاتی تھیں
اور زینبؑ اپنے بیٹوں کو سمجھاتی جاتی تھیں

50
ماں صدقے جائے پہلے پہل رن میں جاتے ہو
دیکھوں تو کیسی آج شجاعت دکھاتے ہو
کس شان سے سر پسر سعد لاتے ہو
کس طرح فتح کر کے لڑائی کو آتے ہو
بچپن میں تم تو سوئے ہو ماموں کے سینہ پر
اپنا لہو گرائیو ان کے پسینہ پر

51
شوہر سے بولی زوجہۂ عباسؑ خوش نہاد
صاحب کو اپنی ماں کی وصیت تو ہو گی یاد
دکھلائیو وہ حرب کہ زہرؑا ہو شاد شاد
آقا پہ آنچ آنے نہ دیجو دم جہاد
چومیں قدم کو لوگ وہ ہاتھوں سے کام ہو
عقبےٰ میں آبرو رہے دنیا میں نام ہو

52
قاسؑم کی ماں یہ کہتی تھی قاسؑم سے بار بار
اے محتبیٰ کے لال پہ مادر تری نثار
پہلے کسی کے جانے کا کیچو نہ انتظار
ہو جانیو چچا پہ فدا وقت کار زار
میداں میں مر کے نام حسنؑ زندہ کیجو
زہرؑا کے منہ سے مجھ کو نہ شرمندہ کیجو

53
ہمشکل مصطفیٰؐ سے یہ بانؑو کا تھا کلام
صدقے ترے شکوہ کے اے دلبر امام
بیٹا وہ ہے جو باپ کی مشکل میں آئے کام
ہونا سپر پدر کی جو کھینچے کوئی حسام
جینے کا لطف کیا ہے جو سر پر نہ باپ ہو
سمجھاؤں آگے کیا تمہیں فہمیدہ آپ ہو

54
ناگاہ نکلے خیمہ سے سلطان بحر و بر
کی عرض پیک نے صف آرا ہیں اہلِ شر
بولے امام کثرت اعدا ہے کس قدر
اس نے کہا کہ لاکھ جواں جمع ہیں ادھر
نیزے علم ہیں ہاتھوں میں سب نیزہ داروں کے
وہ سامنے جمے ہیں رسالے سواروں کے

55
وہ صف کمال کشوں کی ہے چلوں میں جوڑے تیر
اور پیچھے ان سبھوں کے ہیں سردار گوشہ گیر
دہنی کو ہیں وہ برچھیاں تانے ہوئے شریر
کہتا ہے تیغ تول کے ہر اک جوان و پیر
گر مرد ہیں تو تیغ و سپر کھولتے نہیں
بے قتل شاہ آج کمر کھولتے نہیں

56
حضرت سے جب کہی یہ خبردار نے خبر
منہ سب کا دیکھنے لگے سلطان بحر و بر
تھرائے مارے غیظ کے عباسؑ نامور
آنسو بہائے ہونٹ چبائے جھکا کے سر
بولے نہ کچھ یہ غم سے عجب حال ہو گیا
کھایا یہ خون جوش کہ منہ لال ہو گیا

57
مڑ کر سپاہ شام کو دیکھا مثال شیر
شہ سے کہا کہ جنگ میں اب کس لیے ہے دیر
سب صف شکن میں آپ کے لشکر کے سب دلیر
ہر جنگ میں رہے ہیں زبر دست ان سے زیر
مغرور ہیں وہ ڈر انہیں اللہ کا نہیں
شیروں کو خوف لشکر روباہ کا نہیں

58
مانگی سواری شاہ نے سنتے ہی یہ کلام
غل پڑ گیا کہ جانب میداں چلے امام
مرکب پہ جلوہ گر ہوئے جب شاہ خاص و عام
ڈیوڑھی پہ خاک اڑانے لگیں بی بیاں تمام
حلقہ تھا گرد فوج ملائک مآب کا
گھوڑا تھا بیچ میں خلف بو تراب کا

59
دامان زیں کو تھامے تھا اکبرؑ سا خوش صفات
قاسؑم تھے ذوالجناح کے پٹھے پہ رکھے ہات
باتیں طرف تو مسلم و جعفر کی ذریات
اور دست راست حضرت عباسؑ نیک ذات
سو جاں سے تھے فدا خلف بو تراب پر
اک ہاتھ تھا علم پہ تو اک تھا رکاب پر

60
فرماتے تھے امام کہ گھوڑے پہ ہو سوار
یہ لکھتے تھے جلو میں چلے گا یہ جاں نثار
توقیر کم نہ ہوگی بڑھے گا مرا وقار
زہرؑا کی روح ساتھ تھی نالاں و بے قرار
کیونکر سوار ہو کہ ادب کا مقام ہے
آقا ہیں آپ اور یہ خادم غلام ہے

61
ناگاہ آئی شیر الٰہی کی یہ صدا
بابا ترے نثار ہو عباسؑ مرحبا
بھائی کے ساتھ ساتھ ہے جو تو پیاده پا
دیتی ہے ہاتھ اٹھا کے تجھے فاطمہؑ دعا
سمجھے ہو جو کہ تم پہ خدا یونہی چاہیے
اے سر گروہ اہلِ وفا یونہی چاہیے

62
پہنچتا جو قتل گاہ میں ابن شہہ نجف
دیکھا کہ فوج ظلم صف آرا ہے اس طرف
کہنے لگا یہ احمد مختار کا خلف
عباسؑ اپنی فوج کی تم بھی جماؤ صف
لاکھوں پہ وہ ہیں گو مرے انصار تھوڑے ہیں
چلے میں واں تو اہل خطا تیر جوڑے ہیں

63
یہ کہتے تھے کہ بجنے لگا رن میں طبل جنگ
تیغیں کھینچیں نیاموں سے چلنے لگے خدنگ
اک ایک یاں بھی بحر شجاعت کا تھا نہنگ
ایسے لڑے کہ اُڑ گیا فوج ستم کا رنگ
کیونکر نثار کرتے ملایک پکار کر
ایک ایک شیر مر گیا سو سو کو مار کر

64
جس وقت قتل ہو گئے انصار با یقیں
اک اک کی لاش پر گئے روتے امام دیں
بعد ان کے قہر با پہ لگی چلنے تیغ کیں
تا ظهر قتل ہو گیا اصغرؑ سا مہ جبیں
روتے تھے پاس لاشوں کے حضرت کھڑے ہوئے
تھے خاک پہ کلیجے کے ٹکڑے پڑے ہوئے

65
اعدا میں غل ہوا کہ اکیلے ہوئے امام
ہاں غازیوں پہ جان لڑانے کا ہے مقام
دھڑکا تھا جن کا ہم کو وہ غازی ہوئے تمام
فرزند فاطمہؑ کا مٹا دو جہاں سے نام
پھر کچھ بھی دغدغا نہیں میدان صاف ہے
حضرتؑ کے گھر کی لوٹ بھی تم کو معاف ہے

66
سن سن کے یہ کلام مباہاتِ اہل شر
گھوڑا بڑھا کے کہنے لگے شاہ بحر و بر
اے شمر و شیث و حرملہ اے خولی و عمر
کا فر ہوئے ہیں سب نہیں تم کو خدا کا ڈر
کرتے ہو گھر تباہ علیؑ و بتولؑ کا
آیا پسر نہیں میں جناب رسولؐ کا

67
تم کو قسم خدا کی ہے اے قوم بے حیا
سر پر مرے نہیں یہ عمامہ رسولؐ کا
یہ اسپ خاص کس کا ہے جس پر ہوں میں چڑھا
کس کی ردائے پاک ہے کس کی ہے یہ عبا
کس شاہ بحر و بر کی قبا میرے بر میں ہے
یہ تیغ کون سی ہے جو میری کمر میں ہے

68
شیر خدا امیر عرب ہے مرا پدر
کہتے ہیں جس کو فاطمہؑ اس کا ہوں میں پسر
بیٹی تھیں جو تمہارے پیمبرؐ کی وہ مگر
کس جرم کسی گنہ پر مرا کاٹتے ہو سر
حق سے ڈرو اماں مجھے اب بھی شتاب دو
کہتا ہوں میں دروغ تو اس کا جواب دو

69
دادا میرا ہے روشنی خانہ خدا
پایا انہیں کے فیض سے کرسی کو یہ ملا
میرے پدر نے عرش کو آراستہ کیا
بخشی مرے پدر نے مہ و مہر کو ضیا
ہموار کی زمین بسایا جہان کو
کس حسن سے بلند کیا آسمان کو

70
دونوں جہاں کی ہے مجھے شاہی ستمگرو
ہے غیظ میرا قہر الہی ستمگرو
دوزخ کو ہوتے تم ابھی راہی ستمگرو
میں نے مگر یہ بات نہ چاہی ستمگرو
بے ضرب ذوالفقار یہ لشکر ہلاک ہو
گر منہ سے اُف کروں تو ابھی جل کے خاک ہو

71
آفاق میں ہمیں ہیں شہنشاہ بحر و بر
ہم نے کیا جہاں کے درختوں کو بار ور
آب وضو سے ہم نے کیے نخل خشک تر
باور نہ ہو تو آئیں گواہی کو سب شجر
ٹھہرا جہاز پانی پہ کیونکر زمین کا
ہم نے کیا پہاڑوں کو لنگر زمین کا

72
ہم پر جہاں میں کون سے لشکر نے پائی فتح
عالم میں کی نہ کون سی ہم نے لڑائی فتح
ہم سے دم وغا نہیں رکھتی جدائی فتح
کھینچی کمر سے تیغ کہ مجرے کو آئی فتح
ہمت کسی سے پست ہماری نہیں ہوئی
بھاگے ہیں سب شکست ہماری نہیں ہوئی

73
تلوار کی ہے غیظ میں جس فوج پر علم
واں سر کشوں کے خوف سے ٹہرے نہیں قدم
تنہا تو ہوں پہ روح علیؑ کی مجھے قسم
تم بھاگتے پھرو گے نہ پیچھے ہٹیں گے ہم
اپنے بزرگ فخر عرب ہوتے آئے ہیں
اشجاع ہماری قوم کے سب ہوتے آئے ہیں

74
جس فوج پہ نہ لینا تھا جانے کا کوئی نام
اس پر ہمیں کو بھیجتے تھے سید انام
کانپا کیا ہے خوف سے شیروں کے روم و شام
چمکی ہماری تیغ کہ قصہ ہوا تمام
نہ سنگ سے رکی کبھی ضربت نہ کوہ سے
بیر العلم میں کود پڑے کس شکوہ سے

75
شیروں نے ہم سے آنکھ ملائی نہیں کبھی
نصرت جنوں کی فوج نے پائی نہیں کبھی
دیووں کی فوج دھیان میں آئی نہیں کبھی
مرنے سے ہم نے جان چھڑائی نہیں کبھی
پیچھے نہ ہم بٹے علم فوج گاڑ کر
خندق پہ پل کیا در خیبر اکھاڑ کر

76
فرما کے یہ بڑھے صف کفار پر امام
بجلی سی فوج شام پہ گرنے لگی حسام
اڑنے لگے تنوں سے سر نجس فوج شام
دامان دشت کیں شفقی ہو گیا تمام
ان میں علیؑ کا لال جو گرم نبرد تھا
گردوں پہ رنگ نیّر اعظم کا زرد تھا

77
مغفر پہ جس لعین کی پڑی کر دیا دو نیم
احوال چار آئینہ والوں کا تھا سقیم
جوشن پہ جس کے آئی گیا وہ سوئے جحیم
تھی ضرب تیغ شاہ کی اک آفت عظیم
اکثر لڑا جو کرتے تھے دشمن کو ٹوک کر
دو ہو گئے وہ ایک ہی ضربت کو روک کر

78
سر پر کماں کشوں کی جو آئی وہ تیغ تیز
اڑ کر ہوا پہ تیروں نے چلوں سے کی گریز
دم تھا جو اس کا صورت اژدر شرارا ریز
گوشوں میں چھپ کے ایک نہ نکلا پے ستیز
کیا منہ تھا تیر مارتے جو تاک تاک کے
ترکش چھپا چھپا دیے تودے میں خاک کے

79
اکثر نکل نکل کے لڑے شہ سے کینہ ور
مارے گئے کسی نے نہ پائی مگر ظفر
بپھرا ہوا جو شیر الٰہی کا تھا پسر
کاٹے کسی کے ہاتھ تو کاٹا کسی کا سر
موت ان ستمگروں کی کفن قطع کرتی تھی
مقراض تیغ جامۂ تن قطع کرتی تھی

80
اعدا پہ ذوالفقار کا گرنا کہوں میں کیا
شہباز اس طرح نہ کبھی صید پہ گرا
صد چاک تھے تنوں کے قفس سر سے تا بہ پا
پرواز کر کے طائر جاں دیتے تھے صدا
ہاں باخبر رہو کہ رہائی محال ہے
اس تیغ میں بچھا ہوا جوہر کا جال ہے

81
سیل فنا سے ہے یہ روانی میں تیز تر
کٹ کر حباب وار بہے بحر خوں میں سر
کشتی تن کو کیوں نہ تباہی کا ہو خطر
ہے موج آب تیغ کہ دریا ہے باڑھ پر
کاٹ اس کا کم نہیں ہے سمندر کی کاٹ سے
رہیو کنارے تیغ دو پیکر کے گھاٹ سے

82
بازوئے شاہباز اجل ہے یہ ذوالفقار
اس کو طمانچہ موت کا کہتے ہیں ہوشیار
ہر ہاتھ میں چمک ہے کلیجے کے وار پار
دھارا ہے بحر قہر الٰہی کا اس کی دھار
بھاگو شتاب قصد اگر ہے گریز کا
قبضہ ہے ملک فتح پہ اس تیغ تیز کا

83
تیغ اجل میں اور کچھ اس میں نہیں ہے فرق
سر پر پڑے یہ جس کے ہوا وہ لہو میں عرق
طوفاں جو بحر میں ہے تو صحرا میں ہے یہ برق
ہے غرب میں کبھی تو کبھی ہے میان فرق
جل جانے کے سوا کہیں جائے مفر نہیں
بھاگے کہاں یہ آگ کا شعلہ کدھر نہیں

84
دہنے سے فاطمہؑ نے صدا دی یہ ایک بار
اے دو شبانہ روز کے پیاسے ترے نثار
تو ایک اور جان کے دشمن کئی ہزار
تھم تھم کے ظالموں سے لڑاے میرے گلغدار
طاقت گئی تو گھوڑے پہ سنبھلا نہ جائیگا
فاقے میں یوں لڑو گے تو واری غش آئیگا

85
دم چڑھ گیا ہے ماں ترے لڑنے کے صدقے جائے
ٹھہرو ذرا بھرے ہوئے شانوں کو ماں دبائے
اس حال میں رفیق نہیں کوئی ہائے ہائے
گھوڑے کی باگ روک تو مادر قریب آئے
پگڑی کے پیچ سر پہ لپٹے کٹے ہوئے
جھاڑے بتولؑ خاک سے گیسو اٹے ہوئے

86
سن کر صدائے فاطمہ زہرؑا پکارے شاہ
اے والدہ حسینؑ کا گھر ہو گیا تباہ
کس طرح اپنی جان کا صرفہ کروں میں آہ
بے جان پڑا ہے خاک پہ اکبرؑ سا رشک ماہ
مجھ کو لپٹ لپٹ کے نہ مادر سنبھا لیے
زینبؑ تڑپتی ہے اسے جا کر سنبھالیے

87
یہ حال تھا کہ ٹوٹ پڑی شام کی سپاہ
ہائے میں دشمنوں کے گھرا فاطمہؑ کا ماہ
تنها کو مارنے لگے نیزے وہ رو سیاہ
چلنے لگی یہ تیغ کہ اللہ کی پناہ
تیروں کا مینہ برسنے لگا زور و شور سے
آئی صدائے آہ محمدؐ کی گور سے

88
سنتے ہی اس صدا کو فلک تھر تھرا گئے
ٹکرائے کوہ ہجر تلاطم میں آ گئے
بادل غموں کے عرصۂ عالم میں چھا گئے
پائے ثبات گاو زمیں لڑکھڑا گئے
اک شور تھا کہ خیمۂ گردوں اکھڑ نہ جائے
دنیا کے بندوبست کا نقشہ بگڑ نہ جائے

89
غل تھا یہ بیبیوں میں جو شیر الٰہ کی
یہ کیا غضب ہوا کہ محمدؐ نے آہ کی
فضّہ پہ جا کے رن سے خبر لائی شاہ کی
کٹتی ہے بوسہ گاہ رسالت پناہ کی
چڑھتا ہے شمر تیغ لیے شہ کے سینہ پر
گرتا ہے کوہ در نجف کے نگینہ پر

90
سنتے ہی بی بیوں میں قیامت ہوئی بپا
سر پر سے اپنے پھینک دی اک ایک نے ردا
رو رو کے سب سے حضرت زینبؑ نے یہ کہا
لو صاحبو! سکینہؑ کو تھامے رہو ذرا
سرنگے پیٹتے ہوئے میداں میں جاؤں گی
بھائی کے ساتھ میں بھی گلے کو کٹاؤں گی

91
یہ بات کہ کے آگے بڑھی خواہر امام
نکلیں دہائی دیتی ہوئی بی بیاں تمام
سُن کر صدائے اہل حرم شاہ تشنہ کام
اک آہ کر کے شمر سے کرنے لگے کلام
حسرت نہیں ہے اور کچھ اس بھوکے پیاسے کو
مہلت دے ایک دم کی نبیؐ کے نواسے کو

92
اس نے کہا کہ کیوں تو یہ بولے شہ زمن
ملنے کو مجھ سے آتی ہے زینبؑ مری بہن
عالم میں اس کا بھائی تھا اک میں اور اک حسنؑ
چھٹتی ہے مجھ سے اب وہ اسیر غم و محن
زینبؑ کو ابن حیدر کرارؑ دیکھ لے
زینبؑ ہمارا آخری دیدار دیکھ لے

93
شبیرؑ سے یہ کہنے لگا وہ ستم شعار
زینبؑ کے واسطے ہیں عبث آپ بیقرار
اٹھے گی اب نہ حلق سے تیغ ستم کی دھار
ہاں بعد قتل اے پسر شاہ نامدار
نیزے پہ سر چڑھا کے جو غارت کو جاؤں گا
زینبؑ کو پہلے آپ کی صورت دکھاؤں گا

94
شہؑ نے کہا سکینہؑ بھی آئی ہے ننگے سر
یہ ہے اسی کا شور کہ ہے ہے مرے پدر
دل بیقرار ہے مری چھاتی سے جلد اتر
بیٹی کو میں گلے سے لگا لوں تو ذبح کر
اس کا ہے مجھ میں دھیان مرا اس میں دھیان ہے
میں جان ہوں سکینہؑ کی وہ میری جان ہے

95
فرماتے تھے یہ شاہ کہ زینبؑ نے دی صدا
تنہا نثار اے خلف الصدق مرتضاؑ
قاتل سے کہ دو کاٹ کے پہلے مرا گلا
پھیلا کے ننھے ہاتھ سکینہؑ نے یہ کہا
بابا ! بدن سے جان مری نکلی جاتی ہے
بیٹی بھی اپنا حلق کٹانے کو آتی ہے

96
سر پیٹتی تھی کہ کے یہ بانوؑ بہ اشک و آه
کرتے ہو ذبح کیوں مرے وارث کو بے گناہ
لوگو! بتول پاک کا گھر ہوتا ہے تباہ
کس طرح جاؤں پاس کہ لشکر ہے سدِ راہ
پھیرو نہ تیغ حلق پہ اس تشنہ کام کے
ہم سب کے سر اتار لو بدلے امام کے

97
زینبؑ پچھاڑیں کھاتی تھی کہ کہ کے ہائے ہائے
بھیا! بہن تمہاری غریبی کسے دکھائے
جا کر بلائیں کون لے اور کون صدقے جائے
اعدا کا حکم ہے کہ بہن بھائی تک نہ آئے
مظلوم تم سا خلق میں کوئی بشر نہیں
مرنے کے وقت ماں نہیں سر پر پدر نہیں

98
آئی صدائے فاطمہؑ اے زینبؑ حزیں
زہرؑا تو دیر سے ترے بھائی کے ہے قریں
ہے ہے چڑھا ہے سینہ پہ مظلوم کے لعیں
زانو پہ میرے سر ہے گلا زیر تیغ کیں
بیٹی! سمجھیو دُور نہ مجھ دل فگار کو
ہاتھوں سے اپنے روکے ہوں خنجر کی دھار کو

99
یہ کہتی تھیں کہ خنجر بیداد چل گیا
چلا کے فاطمہؑ نے یہ زینبؑ کو دی صدا
میداں جلد لے کے سکینہؑ کو گھر میں جا
بے جرم کٹ گیا ترے ماں جائے کا گلا
مارا بظلم شمر نے پیاسے کو جان سے
میں لٹ گئی حسینؑ سدھارے جہان سے
