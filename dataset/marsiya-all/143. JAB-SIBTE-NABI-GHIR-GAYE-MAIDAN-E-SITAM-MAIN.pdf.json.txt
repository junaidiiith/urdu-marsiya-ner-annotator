www.emarsiya.com

جب سبط نبی گھر گئے میدان ستم میں
اک شور پڑا گریہ و زاری کا حرم میں
زینبؑ کا عجب حال تھا شبیرؑ کے غم میں
کہتی تھی کہ اب آئی قیامت کوئی دم میں
بھائی کو چھڑاتے ہیں ستمگار بہن سے
نکلے گا نہ اب فاطمہ کا چاند گہن سے

عباس نہیں ہیں جو برادر کو بچائیں
انصار نہیں ہیں، جو مدد کرنے کو آئیں
اکبر نہیں جو شہ کے عوض برچھیاں کھائیں
قاسم بھی نہیں آہ جو سر دینے کو جائیں
بلوا کے لعینوں نے شہ دیں سے دغا کی
فریاد محمدؐ کی، دوہائی ہے خدا کی!!

یہاں روتی تھی بھائی کے لیے زینبؑ پر غم
وہاں شاہ کو گھیرے ہوئے تھا لشکر ظالم
اس قبلہ عالم کا یہ تھا پیاس سے عالم
خشکیده زبان پھیرتے تھے ہونٹوں پہ ہر دم
اس بھوک میں جب تیر ستم کھاتے تھے حضرت
بس سوئے فلک دیکھ کے رہ جاتے تھے حضرت

ناگاہ لگا حلق پہ اک تیر سہ پہلو
دم رک گیا اور آنکھوں سے بہنے لگے آنسو
تھرانے لگے گھوڑے پہ شاہنشہ خوشخو
عباس علمدار کو تکنے لگے ہر سو
چلائے کہ اے شی، برادر کی خبر لو!
مظلوم کی، ناشاد کی، بے پر کی خبر لو!

تھا تیغ ستم سے جو سر پاک دو پارا
عمامۂ احمدؐ تھا بھرا خون میں سارا
اس حال پہ بھالا کسی بیدین نے مارا
سب ڈوب گیا خوں میں یداللہ کا پیارا
سنبھلا نہ گیا دوش محمد نے مکیں سے
یا شیر خدا کہہ کے گرے خانہ زمیں سے

گرتے ہی تڑپنے جو لگے خاک پہ سرور
وہ جلتی ہوئی ریت بھری زخموں کے اندر
اس وقت پکارا عمر سعد ستمگر
ہاں پھیر دو اب حلق پہ شبیر کے خنجر
مہلت بھی تڑپنے کی نہ دو شاہِ زمن کو
سر کاٹ کے مظلوم کا دکھلا دو بہن کو

خنجر لیے خولی جو قرین شاہ کے آیا
دیکھا کہ ہے غش میں اسداللہ کا جایا
گردن کے برابر جو وہ شمشیر کو لایا
سر ننگے محمد کو قرین شاہ کے پایا
حور میں کئی بے مقنع و چادر نظر آئیں
مخدومہ کونین کھلے سر نظر آئیں

تھرا گیا خولی ستم گار کا اندام
بھاگا طرف فوج لعیں پھیک کے صمصام
بولا کوئی ظالم، کہ یہ کیا تو نے کیا کام
چلایا کہ آئے ہیں رسول ذوالاکرام
غش میں تو وہ آغوش محمد کا پلا ہے
اور گردنِ شبیر پہ زہرا کا گلا ہے

تب شمرؔ سے بولا عمر سعد ستمگار
ہاں کاٹ لے تو جا کے گلوئے شہ ابرابر!
یہ سن کے بڑھا شمرؔ کے خنجر خونخوار
اور آیا قریب شہ والا وہ جفا کار
سینے پہ رکھا پاؤں شقی ازلی نے
سر پیٹ لیا احمد و زہرا و علیؑ نے

بے ہوشی سے چونکا جو وہ خالق کا شناسا
فرمایا، کہ ظالم، ہوں میں احمد کا نواسا
کر رحم کہ ہوں تین شب و روز کا پیاسا
ہے خشک گلا، پانی مجھے دے تو ذرا سا
زہرا و محمد کا جگر بند ہوں ظالم!
اور حیدر کرار کا فرزند ہوں ظالم!

کہنے لگا بے رحم کسی سے نہ ڈروں گا
دو روز کا پیاسا ہی تمہیں ذبح کروں گا
اس خشک گلے پر دم شمشیر دھروں گا
تصویر رسول عربی خوں میں بھروں گا
نا خوف پیمبر ہے، نہ کچھ خوف خدا ہے
یہ خنجر خونخوار ہے، اب اور یہ گلا ہے

شہ نے کہا، میں کون ہوں، تو کون ہے بتلا
اس نے کہا، میں شمر ہوں، تو دلبر زہراؑ
فرمایا، اگر قتل ہی منظور ہے میرا
پانی تو پلا دے کہ میں دو دن کا ہوں پیاسا
وہ کہنے لگا یہ مجھے منظور نہیں ہے
پانی کے عیوض آب دم خنجر کی ہے

سُن کر یہ سخن، شہر سے بولے شہ عادل
دن جمعہ کا ہے، عصر کا ہنگام ہے قاتل
چھاتی سے اُتر جا، کہ ہے بے چین مرا دل
سجدہ مجھے کر لینے دے، پھر کیجیو بسمل
قاتل نے کہا، ذبیح میں کچھ طول نہ ہوگا
اس وقت کا سجدہ ترا مقبول نہ ہوگا

یہ کہہ کے لگا کاٹنے حلق شہ صفدر
اُمت کی دُعا شاہ نے کی ہاتھ اُٹھا کر
بے رحم نے مطلق نہ کیا خوف پیمبر
بیدین نے کئی ضرب میں کاٹا سر سرور
لب ہلتے رہے سبطِ رسول دوسرا کے
پیاسا ہی گلا کٹ گیا سجدے میں خدا کے

پہنچی یہ خبر خیمہ میں جب شہ کی بہن 
اعدا نے کیا قتل شہنشاہِ زمن کو
مارا بہ ستم بے کس و آوارہ وطن کو
اک قطرہ نہ پانی کا ملا تشنہ دہن کو
نیزے پہ رکھا کاٹ کے سر سبطِ نبیؐ کا
فوج آتی ہے اب لوٹنے گھر سبطِ نبیؐ کا

زینب کو جو ڈیوڑھی سے نظر آیا یہ نقشا
سجاد کے خیمہ میں گری جا کے، وہ دُکھیا
چلائی، کہ کیا غش میں پڑے سوتے ہو بٹیا!
صدقے گئی اُٹھو کہ قیامت ہوئی برپا!
شمشیر خزاں چل گئی زہرا کے چمن میں
فرزند پیمبر کا گلا کٹ گیا رن میں

خیمہ پہ ہے اب لشکر اعدا کی چڑھائی
میں لٹ گئی اس بن میں، محمد کی دو ہائی!
بے سر ہوا سجدے میں خدا کے مرا بھائی
ہے ہے ہوئی شبیر سے زینب کی جدائی
مظلوم کا سر نوک پہ نیزے کے چڑھا ہے
تن گور و کفن کے لیے محتاج پڑا ہے

سُن کہ یہ صدا غش سے وہ بیمار جو چونکا
چلایا کہ ہے ہے پھوپھی صاحب یہ ہوا کیا!
بستر سے اُٹھاؤ کہ مرا دم ہے نکلتا
میں جیتا رہا ہائے غضب مر گئے بابا!
کچھ سبط پیمبر کی نہ خدمت ہوئی ہم سے
قسمت نے چھڑایا مجھے بابا کے قدم سے

بتلاؤ کہ اب کیا کروں میں بے کس و ناچار!
بستر سے تو اُٹھنے نہیں دیتا مجھے آزاد
ہے ایک قدم یہاں ہے اُٹھانا مجھے دشوار
اور لوٹنے کو آئے ہیں لاکھوں ہی ستمگار
پہلے شہ مظلوم سے کیوں مر نہ گیا میں
مر جانے سے بابا کے مصیبت میں پھنسا میں

بے جان ہوا سبط پیمبر سا شہنشاہ
سب قافلے کے لوگ گئے بابا کے ہمراہ
ہم جیتے رہے ٹھوکریں کھانے کے لیے آہ
شہزادیوں کو لوٹینگے اب آن کے گمراہ
وہ بیبیاں باہر جو کبھی نکلیں نہ گھر سے
اب چادریں چھن جائیں گی ان لوگوں کے سر سے

ناموس محمد کو کہاں جا کے چھپاؤں
اس وقت مدد کے لیے میں کس کو بلاؤں
بازو مرا پکڑو، کہ میں دروازے پہ جاؤں
اعدا سے لڑوں، اپنا گلا میں بھی کٹاؤں
مرجانے کا ہے وقت، یہ ذلت نہ سہونگا
ماں بہنوں کو بے پردہ نہ میں دیکھ سکونگا

قدموں پہ گرمی آن کے سجاد کے کبرا
چلائی کہ بن باپ کے ہم ہو گئے بھیا
قسمت میں یتیمی تھی، رنڈاپا بھی لکھا تھا
اعدا میں نہ جاؤ، ہمیں تم چھوڑ کے تنہا
تم یہ رانڈوں کے سر پر شہ والا کی جگہ ہو
بابا نہیں اب تم ہمیں بابا کی جگہ ہو

زینبؑ نے یہ فرمایا بصد گریۂ وزاری
دیر پر تمہیں جانے نہیں دینے کی میں واری
تم بھی جو نہ ہوگے تو خرابی ہے ہماری
قاتل ہیں، جفا کار ہیں، دشمن ہیں، وہ ناری
ہم لوگوں کے اب قافلہ سالانہ تمہیں ہو
وارث تمہیں، مالک تمہیں، مختار تمہیں ہو

پھر بیبیوں سے پیٹ کے سر بولی وہ رو رو
اے صاحبو، گرد آن کے سجاد کے بیٹھو
باقرؔ کو سکینہؔ کو رقیہؔ کو بلا لو!
زیور ہو جو کچھ ہاتھ گلے میں اُسے پھینکو
اسباب کا اس وقت نہ کچھ دھیان کرو تم
اب خاک سے ان چاند سے چہروں کو بھر و تم

بے وارثوں کے لوٹنے کو آئے ہیں سفاک
کبرا کی یہ تبدیل کرو بیاہ کی پوشاک
کرتے کا سکینہ کے گربیان کرو چاک
اور زوجہ عباس کے چہرے پہ ملو خاک
پوشیدہ کرو صورتیں میلی سی ردا سے
عزت کو بچائے، یہ دُعا مانگو خدا سے

یہ ذکر تھا جو آن ہی پہنچے وہ ستمگر
درانا دھنسا شمر لعیں ڈیوڑھی کے اندر
فضہ نے کہا، خیمہ کے پردے کو پکڑ کر
یہ گھر ہے محمدؐ کا، یہ ہے فاطمہ کا گھر
درباں اسی دروازے کا جبریل امیں ہے
کچھ پاس بھی ہے روحِ امیں کا کہ نہیں ہے

اس خیمہ میں سیدانیاں ہیں صاحب توقیر
اللہ نے بھیجی ہے جنہیں چادر تطہیر
بے پردہ جو ہو گی شہ مظلوم کی ہمشیر
نازل ابھی ہوگا غضب مالک تقدیر
یہاں ہے کوئی بیٹی کوئی پوتی ہے علی کی
زینب تو نواسی ہے رسول عربی کی

ان میں سے نہ فضہ کی سنی ایک نے فریاد
منظور انہیں آلِ پیمبر پہ تھی بیداد
تیغوں سے قناتوں کو لگے کاٹنے جلاد
ناموس کے خیمہ میں در آئے ستم ایجاد
عابد نے پکارا کہ یہ کیا بے ادبی ہے
اے ظالمو! یہ خیمۂ ناموس نبیؐ ہے

اک بار جھکے ٹوٹ کے وہ سارے ستمگر
کھینچا کسی نے سید سجاد کا بستر
لوٹا کسی بے رحم نے گہوارہ اصغر
کانوں سے سکینہ کے کوئی لے گیا گوہر
چھینی کسی نے چادر کلثوم ستم سے
پازیب کوئی لے گیا کبرا کے قدم سے

مسند نے سبط پیمبر کی اُٹھائی
تکیے لیے جاتا تھا کوئی کوئی نہالی
باقر پہ کسی شامی نے تلوار نکالی
لی گوش رفیہ سے کسی شخص نے بالی
ننھا سا شلو کا لیا اصغر کا کسی نے
شملہ لیا، ہمشکل پیمبرؐ کا کسی نے

کبراؑ کو جو اک دشمنِ دیں لوٹنے آیا
فضہؔ نے اسے دوڑ کے چادر میں چھپایا
تلوار سے ظالم نے ضعیفہ کو ڈرایا
سر پیٹ کے فضہ نے اسے تب یہ سنایا
مظلوم ہے بے کس ہے گرفتار محن ہے
بے پردہ نہ کر اسکو، یہ اک شب کی دولہن ہے

کب سنتا تھا فضہ کی یہ زاری وہ بد افعال
نمتھ ناک سے لی، سر سے ردا، پاؤں سے غلخال
تھا شرم سے اک رات کی بیاہی کا عجب حال
بکھرائے تھی چہرے کے چھپانے کے لیے بال
سائے پہ نہ جس کے نظر مہر بڑی تھی
نا محرموں میں ہائے وہ سر ننگے کھڑی تھی

بانو کے قریں آیا جو خولی ستمگر
اور لینے لگا اس کے سر پاک سے چادر
رو رو کے یہ کہنے لگی وہ بے کس و مضطر
زہرا کی بہو ہوں میں نہ بے پردا مجھے کر
یہ سنتے ہی بس کھینچ کے خنجر کو کمر سے
ظالم نے ردا چھین لی مظلوم کے سر سے

اک گوشے میں بیٹھی ہوئی تھی دختر زہرا
اور جار یہ تھی ایک ردا کا کیے پردا
ناگاہ اسے شمر ستم گار نے دیکھا
وہ دشمنِ دین خنجر پر خون لیے دوڑا
زینب کو نظر آئی جو ہیں مشکل شقی کی
چلائی میں لٹتی ہوں دہائی ہے نبی کی

اس بی بی سے کہنے لگا وہ قاتل شبیرؑ
یہ سر کی ردا دے مجھے، اے شاہ کی ہمشیر
زینب نے کہا، شمر میں ہوں صاحب تطہیر
بے پردہ نہ کر تو مجھے، اے ظالم بے پیر
چادر ہے مرے سر پہ بتول عذرا کی
ظالم میں نواسی ہوں رسولِ دوسرا کی

تب اس نے کہا کھینچ کے یوں گوشہ چادر
نا خوفِ خدا ہے نہ محمد کا ہے اب ڈر
بابا ہے تیرا شیر خُدا فاتح خیبر
اس وقت بچاتا نہیں کوئی تجھے آکر
حیدر کو طلب کر، کہ ردا تیری بچائے
بھائی ہے کہاں، اس کو حمایت کو بلائے

زینب نے کہا اس سے، کہ اسے ظالم مردود
اس وقت نہیں مصلحت حضرت معبود
نانا یہیں موجود ہیں بابا بھی ہیں موجود
پر کرتے ہیں وہ صبر، کہ اللہ ہو خوشنود
یہ رنج گنہگاروں کی راحت کے لیے ہے
یہ ظلم سب امت کی شفاعت کے لیے ہے

ہاں آج ترا دور ہے اے اہلِ شقاوت
محشر میں بزرگوں کی مرے دیکھیو طاقت
منظور ہے تجھ کو کہ ہو ضائع مری حرمت
خالق کے تو نزدیک ہوں میں صاحب عصمت
حافظ ہے جو ہے مالک و مختار ہمارا
موجود ہے الله، مدد گار ہمارا

کرتی تھی یہ رو رو کے بیاں دختر زہرا
جو سامنے سے ایک تُتُق گرد کا اُٹھا
القصہ ہوا ایک سوار اس سے ہویدا
چہرہ پہ نقاب، اور لیے ہاتھ میں نیزا
ایسا تھا مشابہ وہ حسینؑ ابن علی سے
جو فرق نہ مطلق کیا جاتا تھا کسی سے

خیمہ کے قریں آن کے چلایا وہ یک بار
ہاں اے ستم ایجاد میں آپہنچا خبردار
زینبؑ کی نہ چادر کی طرف دیکھیو زنہار
ورنہ ابھی کر ڈالوں گا اس فوج کو مسمار
ملعونو! نبی کا تمہیں کچھ پاس نہیں ہے!
یہ کس کی ہے بیٹی؟ تمہیں وسواس نہیں ہے!

گھبرا گئے ملعون، یہ آواز جب آئی
زینبؑ نے کہا آئے مدد کو مرے بھائی
کی فاطمہ کے لال نے اعجاز نمائی
چادر مری آکر مرے بھائی نے بچائی
چلائی کہ بھیا ، تری آواز کے صدقے
اس آنے کے قربان اس آواز کے صدقے

رانڈوں نے سنا جبکہ یہ آئے شہ ابرار
سر کھولے ہوئے دوڑیں سبھی بیبیاں ایک بار
اُٹھ کر پئے تسلیم جھکے عابد بیمار
جالپٹی رکابوں سے سکینہ جگر افکار
چلائی کہ کیوں بیٹی سے منھ موڑ گئے تھے
یہ ظلم اُٹھانے کو مجھے چھوڑ گئے تھے

فریاد ہے ظالم نے طمانچہ مجھے 
نیلا ہوا رخسار وہ نازک مرا سارا
ڈر کے لیے مجروح کیا کان ہمارا
چلا کے کئی بار تمہیں میں نے پکارا
میں تم سے نہ بولوں گی بچانے کو نہ آئے
حضرت ہمیں پردے میں بٹھانے کو نہ آئے

پھر باگ پکڑ گھوڑے کی بانوؑ یہ پکاری
لونڈی کی بھی صورت کی طرف دیکھو میں واری
چادر کبھی مرے سر کی لعینوں نے اُتاری
افسوس، کہ صاحب کو نہیں فکر ہماری
پوچھی نہ خبر آپ نے اس سوختہ تن کی
صدقے گئی آئے ہو حمایت کو بہن کی

تب رو رو کے زینب سے وہ اسوار یہ بولا
میں سبط محمد نہیں اے دختر زہرا
وہ خاصۂ حق ہے مرا آقا مرا مولیٰ
محمود مرا نام ہے اور میں ہوں فرشتا
تم پر جو کیے ہیں یہ ستم اہلِ جفا نے
بھیجا ہے تسلی کے لیے مجھ کو خدا نے

فرمایا ہے خالق نے بصد لطف و عنایت
اے اہل حرم تم سے میں راضی ہوں نہایت
تم سب جو مری راہ میں سہتے ہو اذیت
دیکھو گے عیوض اس کے، جو کچھ ہوویگی راحت
چھنّے کا رداؤں کے تمہیں کس لیے غم ہے
تم سب کے سروں پر تو مرا دست کرم ہے

بے پردہ نہیں کرتی ہے افواج ستمگر
تم رتبے میں ہو مریمؔ و حواؔ سے بھی بہتر
ہے سایہ فگن چادرِ تطہیر سروں پر
اور پردہ عصمت میں ہو مشہور سراسر
اس بلوے میں جب تم ہوئیں محتاج ردا کے
تب جرم ڈھنپے امتِ محبوب خدا کے

اے فاطمتہ کی لاڈلی، گر ہو تجھے منظور
غارت ابھی ایک دم میں ہو یہ لشکر مقہور
چھینے تری چادر، یہ کسی کا نہیں مقدور
دریائے غضب جوش میں آوے یہ نہیں دُور
احمد کے لیے خلق کیا تھا دو جہان کو
کہہ دوں کہ الٹ دیں ورق کون ومکاں کو

زینب نے سنی اس کی جو تقریر یہ ساری
سجدے کو جھکی خاک پہ، وہ درد کی ماری
رو رو کے یہ کی عرض، کہ اے ایزد باری
اس تیری کریمی درحیمی کے میں واری
يارب، ابھی نازل نہ ترا قہر ہو ان پر
لونڈی نے یہ انصاف رکھا حشر کے دن پر

امت کے لیے بھائی نے سر اپنا کٹایا
سب تجھ پہ ہویدا ہے جو کچھ رنج اُٹھایا
اک قطرہ بھی پانی کا دم مرگ نہ پایا
پر حرف شکایت کا زباں پر نہیں لایا
جو ظلم وستم ہوویگا مجھ پر میں سہونگی
امت کا بھلا ہوئے میں سر ننگے پھرونگی

یہ سُن کے نظر سے ہوا غائب وہ فرشتا
زینب نے کہا شمر سے، رتبہ مرا دیکھا
راضی ہوں میں اب سر کی ردا تو مری لے جا
تا حشر میں رہ جائے گنہگاروں کا پردا
خوشنودی ہے منظور رسول عربی کی
امت پہ تصدق ہے یہ ردا بنت علیؑ کی

تب شمر لعیں سے پسر سعد یہ بولا
یہ سحر بے اولاد پیمبر، کا نہ گھبرا
جلدی سر زینب کی روا کھینچ کے لے آ
تا بلوے میں سر ننگے پھرے دختر زہرا
یہ سُن کے جو لی اس نے ردا بنت علی کی
تھرانے لگی لاش دل و جان نبی کی

سر کھل گیا جب بانوئے تفتیدہ جگر کا
تب بالوں کو بکھرا کے کیا چہرے کا پردا
پھر ظالموں نے سید سجاد کو گھیرا
مظلوم کی گردن پڑا طوق کاحلقا
بیمار پہ اس دم عجب آفت کی گھڑی تھی
ان سوجے ہوئے پاؤں میں زنجیر پڑی تھی

پھر ظالموں نے خیمہ شبیر جلایا
اونٹوں پہ مہر اک رانڈ کو سرننگے بٹھایا
سجاد کو صد حیف شتربان بنایا
کیا کیا نہ ستم راہ میں اعدا نے دکھایا
اب تاب انیسں جگر افگار نہیں ہے
پایان غم سید ابرار نہیں ہے
