نقوش، انیس نمبر
www.emarsiya.com
مرثیہ 5
خورشید فلک عکس در تاج علیؑ ہے

خورشید فلک عکس در تاج علیؑ ہے
کرسی سے فزوں پایۂ معراج علیؑ ہے
مریم سے فزوں رتبۂ ازواج علیؑ ہے
خالق کے سوا جو ہے وہ محتاج علیؑ ہے
یہ قاسم رزق ملک و جن و بشر ہیں
اللہ کے ہاتھوں کے سبھی دست نگر ہیں

رضواں چمن آرائے گلستان علیؑ ہے
ذی رتبہ ہے جبریل کو دربان علیؑ ہے
فردوس بھی مشتاق ثنا خوان علیؑ ہے
ڈھلتے ہیں گنہ جس سے وہ دامان علیؑ ہے
ہیں عقدہ کشا گل کے یہ ہے کام علیؑ کا
مشکل ہوئی حل جس نے لیا نام علیؑ کا

رشک گل بستان جہاں روئے علیؑ ہے
سروِ چمن دیں قد دلجوئے علیؑ ہے
خوشبوئے ارم نعمت گیسوئے علیؑ ہے
سر رشتہ جاں سلسلہ موئے علیؑ ہے
مولا کے قدم مُہر نبوت کا شرف ہیں
انگشتر عالم میں یہی دُر نجف میں

قدسی کو نہیں بار وہ دربارِ علیؑ ہے
اللہ کا گھر مطلع انوار علیؑ ہے
بنیاد ہی نرگس ہے جو بیمار علیؑ ہے
حق میں ہے وہ جو طالب دیدار علیؑ ہے
شائق نہ تجلی کا ہو نہ طور کو دیکھے
آنکھیں جو خدا دے تو ترے نور کو دیکھے

شیعوں پہ سدا بخشش و انعام علیؑ ہے
کہتے ہیں جسے عرش خدا بام علیؑ ہے
جو جان ہے اسلام کی وہ لام علیؑ ہے
بیمار کو تعویذ شفا نام علیؑ ہے
طاقت ہے یہی جسم یہی جان یہی ہے
قبلہ ہے یہی دین یہی ایمان یہی ہے

عاجز ہیں ملک خالق اکبر کی ثنا میں
ایسا ہی تردد ہے پیمبرؐ کی ثنا میں
انسان کو کیا دخل ہے اس گھر کی ثنا میں
قاصر ہے زباں حیدرؑ صفدر کی ثنا میں
ہرچند کہ بندہ ہے وہ اللہ نہیں ہے
رتبہ سے پر اس کے کوئی آگاہ نہیں ہے

تا لوح کے سینے کے نہ کینہ سے کرے پاک
کیا شیر الہی کے کوئی لکھ سکے اوصاف
لے ماہ سے ماہی تملک اور قاف سے تاقاف
خامہ لیے ہے سوچ میں ہر صاحب انصاف
کیا بات نئی مدح میں پیدا ہو کسی سے
ہے دفتر کونین بھرا وصف علیؑ سے

حق اس کا ثنا خواں ہے وہ ہے حق کا ثنا خواں
باور نہ کسی کو ہو تو موجو د ہے قرآں
نہ عرش نہ کرسی نہ ملائک تھے نہ انساں
تھا نور علیؑ علم الہی میں درخشاں
کیا لکھیے پھر اس گوہر یکتائے کرم کو
لغزش ہے اب آگے قدم رخش قلم کو

ہیں مہتمم خانہ حق روز ازل سے
حکم ان کا ہے سب پر کرم عز و جل سے
عالم ہیں جسے چاہیں اماں دیویں اجل سے
شفقت سے یہ پیش آتے ہیں گو رد کرو شل سے
خدمت غربا کی ہے سدا کام علیؑ کا
آفت سے چھٹا جس نے لیا نام علیؑ کا

ہے عین علیؑ علم الہی کا اشارا
اس عین کے منظور تھا عالم کا نظارا
اور بیچ میں ہے لام ولایت علم آرا
جس نام سے اللہ نے نام اپنا سنوارا
یہ حرف تو ہمنام جناب احدی ہیں
یے سے ہے یہ ثابت کہ یداللہ یہی ہیں

یہ نام ہے وہ نام کہ ہے عرش پہ تحریر
حقا کہ اسی نام سے کرسی کی ہے توقیر
بالا ہے اسی نام کے باعث فلک پیر
گیتی ہوئی ساکت یہ ہے اس نام کی تاثیر
طوفاں کی بلا نوحؑ پہ آئی تھی سو رد کی
آدمؑ کی اسی نام نے مشکل میں مدد کی

یوسف کو اسی نام نے زنداں سے چھڑایا
یعقوب کو بچھڑے ہوئے بیٹے سے ملایا
اس نام نے فرعون سے موسیٰؑ کو بچایا
اور بہر خلیلؑ آگ کو گلزار بنایا
جز نام علیؑ فائدہ کس کام نے بخشا
ایوبؑ کو بھی صبر اسی نام نے بخشا

ہوتا جو نہ وہ عالم ایجاد کا بانی
صورت نہ پکڑتا کبھی یہ گلشن فانی
تھے منکشف اللہ کے سب راز نہانی
جز ذات محمدؐ کوئی اس کا نہیں ثانی
بے شک شہ لولاک و علیؑ نور خدا ہیں
باطن میں تو وہ ایک میں ظاہر میں جدا ہیں

صورت گر عالم کو ہوا جبکہ یہ منظور
قدرت مری ظاہر ہو نہ رکھیے اسے مستور
تب پشت سے ہو منتقل آدمؑ کے بدستور
تا پشت ابو طالبؑ والا گیا وہ نور
بیکس تھے کوئی تھا نہ محمدؐ کی مدد کو
بس حمل انہیں روزوں میں رہا بنت اسد کو

پیدا نہ ہوا تھا ابھی وہ حق کا مصاحب
اعجاز نمایاں تھے مگر ظاہر و غائب
پردے سے عیاں ہوتے تھے آثار عجائب
تھے بسکہ ازل سے وہ منیب اور یہ نائب
جب آتے تھے محبوب خدا خانۂ عم میں
تعظیم علیؑ کرتے تھے مادر کے شکم میں

آخر ہوئی جب حمل کی مدت تہ افلاک
فرمانے لگے بنتِ اسد سے شہ لولاک
جاؤ حرم کعبہ میں کیوں ہوتی ہو غمناک
وہ گھر بھی ہے پاک اور یہ مولود بھی ہے پاک
اس کی بھی سعادت ہے تمھارا بھی شرف کے
یه گوهر نایاب وہ پاکیزہ صدف ہے

یہ سن کے گئیں بنتِ اسد کعبے کے در پر
کی عرض بصد عجز یہ ہاتھوں کو اٹھا کر
مشکل مری آسان کر اے خالق اکبر
آئی یہ صدا واں سے کہ آ کعبے کے اندر
قدرت مری اب ہوئے گی ظاہر اسی گھر میں
اس طفل کا ہے اول و آخر اسی گھر میں

دیکھا کہ یکا یک ہوئی شق کعبے کی دیوار
داخل ہوئیں اس میں تو لرزتا تھا تن زار
جب فضل خدا سے ہوئے پیدا شہِ ابرار
یہ شور فرشتوں میں ہوا عرش پہ یک بار
کیا دن ہے خوشی کا کرم عز و جل سے
خورشید نمودار ہوا برج حمل سے

جبرئیلؑ کی سدرہ سے صدا آئی یہ ناگاہ
پیدا ہوا اللہ کے گھر میں اسد اللہ
اب راہ پر آئیں گے وہ کافر جو ہیں گمراہ
اسلام کو دنیا میں جلا دے گا یہ ذی جاہ
مشرک کے مٹانے سے اسے کام رہے گا
اصنام پرستی کا نہ اب نام رہے گا

اک بار فلک نور سے روشن ہوئے سارے
ہر شب سے دو چنداں ہوئے تابندہ ستارے
کوثر نے صدا دی کہ زہے بخت ہمارے
کرنے لگیں حوریں طرف کعبہ نظارے
شائق تھے جو پیدائش سلطان زمن کے
غنچے بھی ہنسے دیتے تھے جنت کے چمن کے

لکھا ہے تولد ہوئے جب شاہ ولایت
تا عرش گئی روشنی شمع امامت
پڑھ کر کلمہ دے کے اذاں کہہ کے اقامت
سجدہ کیا خالق کو یہ پہلی تھی عبادت
طاقوں میں جو بت تھے انھیں لغزش ہوئی جائے
تھرا کے گرے شیر الہی کی صدا سے

کفار میں تھا شور صنم تھے تہ و بالا
غل تھا کہ یہ ہے نور الہی کا اُجالا
جب طاعت رب کر چکا وہ سید والا
ماں نے اسے آغوش مبارک میں سنبھالا
گھر میں عجب احوال تھا والد کا قلق سے
لے آئیں انھیں بنت اسد خانہ حق سے

ہر چند کہ تھے گود میں ماں کے تہہ دامن
گھر حسن کے پرتو سے مگر ہو گیا روشن
ابرو و مژه تیر و کماں تھے پئے دشمن
رشک مہ و خورشید تھی پیشانی و گردن
مشتاق تھی ماں عین تمنا میں پدر تھا
پر کھولنا آنکھیں نہ ابھی مد نظر تھا

ہنستے ہوئے آئے جو شہ یثرب و بطحا
بولے یہ محمدؐ سے ابو طالبؑ والا
ہرگز نہیں کم شیر درندہ سے یہ بچا
جب چاہتے ہیں ہم کہ یہ آنکھوں کو کرے وا
پنجہ یہ ہمیں مارتا ہے شیر کے مانند
ناخن بھی ہیں اس شیر کے شمشیر کے مانند

رومال سے جب باندھتے ہیں ہاتھ بدستور
یہ پھاڑ کے ہاتھوں سے اسے پھینکتا ہے دور
محبوب الہی نے کہا سن کے یہ مذکور
سمجھا نہیں کوئی اسے جو کچھ کہ ہے منظور
عاشق ہے مرا مجھ سے محبت ہے اخی کو
بے منہ مرا دیکھے یہ نہ دیکھے گا کسی کو

یہ کہہ کے لیا گود میں حیدرؑ کو نبیؐ نے
دیکھا رخ شہ صل علیٰ کہہ کے علیؑ نے
دی جبکہ زباں منہ میں رسول عربیؐ نے
چوسا اُسے تا دیر محمدؐ کے وصی نے
تاثیر لعاب دہن خیر ورا سے
معمور ہوا صدر علیؑ علم خدا سے

بالیده ہر اک دم تن حیدر نظر آیا
زورید قدرت رگ و ریشہ میں در آیا
طاقت تھی وہی جو کوئی ان سے نہ بر آیا
دو ٹکڑے کیا دیو بھی لڑنے کو گر آیا
خوں سے جو بہم خونِ شہنشاہ عرب تھا
ہاں لحمك لحمی یہی کہنے کا سبب تھا

فرماتے ہیں محبوب خدا حق میں علیؑ کے
کونین میں رہتے ہیں بڑے میرے وصی کے
احوال سے ماہر ہوں میں ہر ایک نبیؑ کے
یہ شان و بزرگی نہیں حصّے میں کسی کے
مجموعہ کونین میں یوں شاہ نجف ہے
جس طرح سے یٰسین کو قرآں میں شرف ہے

آدمؑ تھے اگر الفتِ اسلام سے ممتاز
پر نوحؑ بھی تھے خوف الہی سے سرافراز
موسیٰ پہ ہوئے منکشف اللہ کے سب راز
تقویٰ کے سبب پایا تھا یحییٰؑ نے بھی اعزاز
یعقوبؑ تھے ثابت قدم اندوه و بلا میں
ایوبؑ نے پایا تھا شرف صبر و رضا میں

حد سے تھا براھیمؑ کو بھی عشق الٰہی
یوسفؑ کو بھی تھی سلطنت حسن کی شاہی
عیسیٰؑ نے بھی اوقات عبادت میں نباہی
یونسؑ کو بھی تھا زہد میں پرہیز و مناہی
جو خلق و مروت تھی رسول عربیؐ میں
موجود ہیں یہ سب صفتیں ایک علیؑ میں

میں پایۂ معراج کو جس وقت کہ پہنچا
بس پہلے جو اللہ نے پوچھا تو یہ پوچھا
اے دوست مرے دوست بہت کس کو ہے رکھتا
کی عرض یہ میں نے اُسے جو دوست ہے تیرا
آہستہ جدا کرتا ہے یوں روح کو تن سے
جیسے کوئی لے جاتا ہے اک پھول چمن سے

میں کہنے لگا دل میں رہے رتبۂ حیدرؑ
اس طرح جسے دوست رکھے خالق اکبر
تھا میں تو اسی سوچ میں نہوڑائے ہوئے سر
آئی یہ صدا پھر طرف چپ تو نظر کر
سمجھا کہ ملک میرے چپ و راس کھڑے ہیں
دیکھا تو یہ دیکھا کہ علیؑ پاس کھڑے ہیں

دشمن ہے جو حیدرؑ کا وہ کافر سے نہیں کم
ملعون ہے مردود ہے مرتد ہے وہ اظلم
و اللہ جلائے گی اسے نارِ جہنم
جو دوست علیؑ کا ہے اُسے حشر کا کیا غم
اللہ اسے دیکھے گا رحمت کی نظر سے
سایہ عظیم حمد کا سرکے گا نہ سر سے

شیعوں کو نہیں ہے ملک الموت کا وسواس
حیدرؑ کا وہ ہے دوست تو کیوں ہو الم و یاس
اس لطف سے آتا ہے محبان علیؑ پاس
انسان کو کسی دوست کے جوں دوست کا ہو پاس
آہستہ جدا کرتا ہے یوں روح کو تن سے
جیسے کوئی لے جاتا ہے اک پھول چمن سے

بھرتا ہے دم مرگ جو دم آلِ نبیؐ کا
کھل جاتا ہے اس پر کہ محب ہے یہ علیؑ کا
سمجھاتا ہے گو وقت ہے کو تہ نفسی کا
ہے لطف و کرم تجھ پہ جناب احدی کا
سختی سے نہ سینے پہ ترے ہاتھ دھروں گا
جو رقم رسولوں پہ کیا تجھ پہ کروں گا

حامی ہو یداللہ سا جب سرور عالی
واللہ یہ مرنا بھی نہیں حسن سے خالی
دوزخ سے بچائے گا تجھے دین کا والی
گھبرا نہ مجھے دیکھ کے اے شیعہ غالی
دعویٰ ہے جو تجھ کو کہ ہوا خواہ علیؑ ہوں
میں بھی بخدا بندہ درگاہ علیؑ ہوں

بیٹھیں گے علیؑ آکے سرھانے دم مردن
بے جا ہے غم تنگی و تاریکی مدفن
واں داغ غم سبط نبی ہوئے گا روشن
بولیں گے نکیرین جناں ہے ترا مسکن
حیدرؑ کا محب ہے تجھے ڈر کیا ہے ہمارا
آقا ہے جو تیرا وہی آقا ہے ہمارا

کہتے ہیں محمدؐ کہ یہ فرماتا ہے خالق
جو عابد و زاہد کہ علیؑ کا ہے منافق
اس کے لیے دوزخ ہے وہ دوزخ کے ہے لایق
اور دوست ہے جو گو کہ وہ ہو فاجر فاسق
طاعت کے نہ کرنے کا عذاب اس پہ نہیں ہے
حوریں ہیں وہی اور چمن خلدِ بریں ہے

حیدرؑ کے فضائل کوئی کیا کر سکے تحریر
قرآں میں ثنا جس کی کرے مالک تقدیر
اللہ رے عز و شرف اللہ رے توقیر
ہے جس کے غلاموں کے لیے خلد کی جاگیر
آفاق میں حیدرؑ سا شہنشاہ نہیں ہے
جو کچھ کہو سب سچ ہے پہ اللہ نہیں ہے

وہ زور وہ شوکت وہ سخاوت وہ شجاعت
وہ خلق وہ اعجاز وہ ہمت وہ کرامت
وہ خوفِ الہی وہ عدالت وہ عبادت
وہ شکر وہ تسبیح وہ فاقے وہ قناعت
الطاف یتیموں پہ ترحم غربا پر
تھا خاتمہ ان کا شہِ عقدہ کشا پر

اب روئیں محبان خوش اقبال علیؑ کے
ہوتا ہے بیاں زُہد کا احوال علیؑ کے
آرام سے واقف تھے نہ اطفال علیؑ کے
سو رہتے تھے فاقے سے سدا لال علیؑ کے
کونین میں نعمات تصرف میں تھے جن کے
کھاتے تھے وہ سوکھے ہوئے ٹکڑے کئی دن کے

صرف رہِ حق کر دیا جو مزد میں پایا
فاقے کئے آپ اور غریبوں کو کھلایا
کپڑے اسے بخشے جو برہنہ نظر آیا
جز نان جویں آپ نے کچھ اور نہ کھایا
فرماتے تھے یہ وجہ ہے تعلیل غذا کی
تا پشت رہے راست عبادت میں خدا کی

اک روز کسی شخص نے حیدرؑ سے یہ پوچھا
اس ظرف میں یا شاہ فقط جو کا ہے آٹا
پھر مہر جو کر دیتے ہیں آپ اس کا سبب کیا
فرمانے لگے رو کے شہِ یثرب و بطحا
دونوں مرے بیٹے جو نواسے ہیں نبیؐ کے
شفقت وہ بہت حال پہ کرتے ہیں علیؑ کے

ہر چند یہ آٹا تو نہیں مہر کے قابل
پر اس سے ہے سو رنگ کی لذت مجھے حاصل
ڈرہے کہ مبادا کہیں ہو جاؤں میں غافل
وه آرد گندم کو نہ اس میں کریں شامل
قاتل ہے یہ لذات جہاں سم کی طرح سے
مجھ پر بھی عتاب آئے نہ آدمؑ کی طرح سے

تھے تارک دنیائے دُنی حیدر کرارؑ
جز نقد سخا پاس نہ درہم تھے نہ دینار
بستر کے نہ پابند نہ بالش سے سروکار
رحلت کے لیے آپ کو رکھتے تھے سبکسار
اک تیغ خدا داد تھی دو رخت کہن تھے
جب اُٹھ گئے دنیا سے تو محتاج کفن تھے

ہوتا تھا سوا عید کے ایسا کوئی دن کم
صائم نہ ہو جس میں وہ شہنشاہِ دو عالم
بیت شرف خاص سے اک دن خوش و خرم
مسجد میں ہوئے جلوہ نما سید اکرم
اک مرد عرب آیا زیارت کو حسنؑ کی
واقف تھا نہ صورت سے شہِ قلعہ شکن کی

مغرب کے فریضہ کو ادا کر چکے جب شاہ
سب اُٹھ گئے بیٹھا رہا وہ بندہ اللہ
تھا آرد جو روزہ تحائی کو جو ہمراہ
لی اک کف دست آپ نے افطار کیا آہ
اک مشت اسے بھی وہ دیا لطف و کرم سے
لے کر اسے رحمت وہ ہوا شاہ امم سے

واں سے حسنؑ پاک کے دربار میں آیا
مسند پہ بہم شبر و شبیر کو پایا
کھانا بھی اسی وقت تھا مطبخ سے منگایا
دیکھا جو اسے لطف و عنایت سے بٹھایا
کیا فیض سخائے حسنؑ سبز قبا تھا
مسکینوں کا حلقہ تھا ہجوم فقرا تھا

ہر رنگ کا خوانوں میں چلا آتا تھا کھانا
آگے وہ غریبوں کے چنا جاتا تھا کھانا
دیتے تھے اُسے خود جسے جو بھاتا تھا کھانا
کس لطف سے خوش ہو کے ہر اک کھاتا تھا کھانا
فرماتے تھے مانع نہ کوئی پاس ادب ہو
لے لے جسے جس رنگ کے کھانے کی طلب ہو

وہ مرد عرب تھوڑے سے کھانے کو اٹھا کر
شبرؑ سے لگا کہنے کہ یا سبطِ پیمبرؐ
مسجد میں گیا میں جو پئے طاعت داور
اس شخص کو واں دیکھ کے دل ہو گیا مضطر
محتاج ہے بیکس ہے غریب الغربا ہے
کھانے کے عوض آرد جو پھانک رہا ہے

اس مرتبہ کہنہ ہے کہ ثابت نہیں پوشاک
رکھتا ہے گریبان قبا مثل کفن چاک
فرش اس کو میسر نہیں دُنیا میں بجز خاک
ایسا کوئی محتاج نہ ہو گا تہہ افلاک
فاقے سے وہ بیٹھا ہوا ہے گھر میں خدا کے
ہو حکم تو دے آؤں یہ کھانا اسے جا کے

پانی سے مرے سامنے روزہ کیا افطار
ہر گھونٹ پر کہتا تھا کہ شکر اے مرے غفار
ابنان میں سوکھے ہوئے ٹکڑے تھے جو دوچار
کی لطف سے میری بھی اصلاح اس میں کئی بار
میں نے کہا مجھ سے تو چبائے نہیں جاتے
سخت ایسے یہ ٹکڑے ہیں کہ کھائے نہیں جاتے

اس مرد عرب نے جونہی یہ بات سُنائی
گھبرا کے لگا دیکھنے منھ بھائی کا بھائی
دونوں نے خبر حال کی بابا کے جو پائی
دل سینوں میں ٹکڑے ہوئے رقت بہت آئی
رو کر کہا اے شخص ید اللہ وہی ہیں
ہم سب ہیں اسی در کے گدا شاہ وہی ہیں

وہ باپ ہمارے ہیں علیؑ حیدر کرار
مجبور نہیں ساری خدائی کے ہیں مختار
نعمت سے نہ مطلب ہے نہ زر سے ہے سروکار
جز نان جویں ہے اُنھیں سب کھانوں سے انکار
لے فرش سے تا عرش تعلق ہے اُنھیں کا
ہم کھاتے ہیں جو کچھ یہ تصدق ہے انہیں کا

اس زہد پہ یکتا تھے عبادت میں بھی حیدرؑ
جب وقت نماز آتا تھا ہو جاتے تھے مضطر
جاتے تھے جو مسجد میں پئے طاعت داور
تھراتے تھے اعضائے تن فاتح خیبر
یہ خوف الہی تھا شہنشاہ عرب کو
جو دل کے دھڑکنے کی صدا آتی تھی شب کو

دن کو تو رکھا کرتے تھے روزہ شہ ابرار
راتوں کو عبادت میں رہا کرتے تھے بیدار
تا صبح تھی تکبیرت الاحرام کی تکرار
اور ختم تھا قرآں بھی گھڑی بھر میں کئی بار
ہو جاتے تھے یہ محو عبادت میں خدا کی
مطلق نہ خبر رہتی تھی اپنے سر و پا کی

اک جنگ میں تھے معرکہ آرا شہ مرداں
جو تیر لگا پاؤں میں پر نکلا نہ پیکاں
چین آتا نہ تھا درد کے مارے کسی عنواں
جراح سے کہنے لگے پیغمبرؐ ذی شاں
لاکھوں میں ید اللہ کی شمشیر علیؑ ہے
ایسا ہی یہ ہے درد کہ دلگیر علیؑ ہے

جراح نے کی عرض کر کھینچوں اسے کیونکر
پاؤں کو تو چھونے نہیں دیتے مجھے حیدرؑ
آہستہ یہ فرمانے لگے اس سے پیمبرؐ
جب کرنے لگے طاعت داور یہ دلاور
تب کھینچو پیکاں قدم شیر خدا سے
بے چین ہوں میں بھی الم شیر خدا سے

جس وقت علیؑ بہر عبادت ہوئے استاد
جز یاد خدا اور اُنھیں کچھ نہ رہا یاد
سجدے میں گیا جبکہ محمدؐ کا وہ داماد
جراح بھی موجود تھا واں موجب ارشاد
پاس ان کے زنبور سے پیکان جفا کو
کھینچا تو خبر بھی نہ ہوئی شیر خدا کو

اب حال سخاوت کا سُنو شیر خدا کی
کیا فقر میں ہمت تھی شہ عقدہ کشا کی
ہو جاتے تھے بیتاب صدا سن کے گدا کی
رستے میں قطار اونٹوں کی سائل کو عطا کی
سجدے میں انگوٹھی کا جو احسان کیا تھا
درویش کو ہم شان سلیمان کیا تھا

تھے راہ الہی میں پسر دینے کو حاضر
بے گھر جسے پایا ہوئے گھر دینے کو حاضر
مقروضوں کے بدلے رہے زر دینے کو حاضر 
سر جس نے کہ مانگا ہوئے سر دینے کو حاضر
رانڈوں پہ ترحم تھا یتیموں پہ کرم تھا
بیماروں کا تھا درد تو محتاجوں کا غم تھا

حیدرؑ سا زمانے میں نہ ہوگا کوئی جواد
پندے بھی بہت راہ خدا میں کیے آزاد
دشمن نے دم جنگ وہ شمشیر خدا داد
مولا سے جو مانگی تو وہیں کی اُسے آزاد
درہم دیے دینار دیے راہ خدا میں
خود بلکہ کئی بار بکے راہ خدا میں

لکھا ہے سخاوت میں علیؑ کی یہ بہ تکرار
فاقے سے کئی روز کے تھے حیدرؑ کرار
سائل نے سوال آکے یہ اُن سے کیا اک بار
درہم مجھے دو چار ہزار اے شہ ابرار
شہرہ ہے دو عالم میں سخاوت کا تمھاری
سکہ ہے زر و سیم پہ ہمت کا تمھاری

حل مشکل لاحل بخدا ہو گی تمھیں سے
حاجت مری یا شاہ روا ہوگی تمھیں سے
بیماری و عسرت کی دوا ہوگی تمھیں سے
ہوگی تو یہ ہمت عطا ہوگی تمھیں سے
تم صاحب مسند ہو پیمبرؐ کے وصی ہو
بیٹے بھی تمھارے ہیں سخی تم بھی سخی ہو

سائل سے یہ سُن کر متردد ہوئے حیدرؑ
فرمانے لگے حضرت سلماںؓ کو بلا کر
وہ باغ جو میرا ہے عنایات پیمبرؐ
بیچو اُسے جتنے کو بچے جلد برادر
فانی ہے جہاں دم میں خدا جانے کہ کیا ہو
سائل کی تو حاجت کسی صورت سے روا ہو

سلماںؓ گئے یہ سُن کے اور اک دم میں پھر آئے
صرے کئی درہم کے اُسے بیچ کے لائے
بس چار ہزار اس میں سے سائل کو دلائے
اور آٹھ ہزار اور مساکین نے پائے
ذرہ نہ رہا پاس جب اس باغ کے زر میں
فاقے سے گئے فاقے سے داخل ہوئے گھر میں

منھ دیکھ کے زھراؑ نے کہا باغ کو بیچا
فرمایا کہ ہاں بک گیا تب بولی یہ زهراؑ
کچھ گھر میں بھی لائے کہا لاتا میں بھلا کیا
جو مستحق اس زر کے تھے ان لوگوں کو بخشا
کیونکر میں کروں ترک اسے جو بات بھلی ہو
بھوکی تو رہے خلق خدا سیر علیؑ ہو

یہ کہہ کے چلے گھر سے جو باہر شہِ ابرار
دامان علیؑ دوڑ کے پکڑا بدل زار
چھوڑو مرے دامن کو کہا شہ نے کئی بار
بولیں کہ نہ چھوڑوں گی نہ چھوڑوں گی میں زنہار
ذات آپ کی حلال مہمات جہاں ہے
فرمائیے حصہ مرے بچوں کا کہاں ہے

حضرت کی سخاوت تو یہ اور گھر کا یہ احوال
میں فاقے سے تم فاقے سے فاقے سے مرے لال
کچھ پاس میں رکھتی نہیں دنیا کا زر و مال
عسرت ہی میں گزرے چلے جاتے ہیں مہ و سال
آفاق میں محتاج ہوں پیراہن نو کو
ایک کہنہ روا ہے وہی جاتی ہے گرو کو

یاں حیدرؑ و زہراؑ میں تو ہوتی تھی یہ گفتار
واں روح امیں عرش سے نازل ہوا اک بار
کی عرض محمدؐ سے کہ اے کل کے مددگار
فرماتا ہے یوں بعد سلام ایزد و غفار
ہم پیار بہت کرتے ہیں اس اپنے ولی کو
زہراؑ سے کہو چھوڑ دے دامان علیؑ کو

یہ حکم خدا سن کے نبیؐ آئے تو دیکھا
دامان علیؑ پکڑے ہوئے روتی ہے زہراؑ
فرمایا کہ اے جان پدر حال ہے یہ کیا
کی عرض یہ زہراؑ نے کہ انصاف کی ہے جا
باغ ان کا بکا اور نہ درہم نظر آئے
ہم رہ گئے فاقے سے یہ تقسیم کر آئے

فرمایا محمدؐ نے کہ اے ثانی مریم
جبریل امیں وحی خدا لایا ہے اس دم
دامانِ علیؑ چھوڑ دے عُسرت کا نہ کھا غم
ہر امر میں حیدرؑ کی اطاعت ہے مقدم
تھرّا گئیں سُن کر یہ سخن منہ سے نبیؐ کے
بس چھوڑ دیا ہاتھ سے دامن کو علیؑ کے

احمدؐ نے گلے شیر الہی کو لگایا
اور دست کرم فاطمہؑ کے سر پہ پھرایا
پھر سات درم دے کے یہ شفقت سے سنایا
کچھ کھانے کو منگواؤ کہ کھانا نہیں کھایا
زہراؑ نے علیؑ سے کہا اس سات درم میں
بازار سے جو لاؤ کہ اب دم نہیں ہم میں

نکلے جو علیؑ گھر سے حسنؑ کو لیے ہمراہ
بازار میں کہتا تھا یہ اک بندۂ اللہ
دیوے ہمیں کچھ قرض کوئی مرد حق آگاہ
بچے مرے فاقے سے کئی روز کے ہیں آہ
یہ سُن کے نہ دیکھا گیا پابند غم اس کو
حضرت نے وہی دے دیے ساتوں درم اس کو

منہ دیکھ کے شبرؑ کا یہ فرمایا بہ اشفاق
سائل کو نہ دینا اسداللہ پہ تھا شاق
کچھ جائے تردد نہیں اللہ ہے رزاق
یہ کہہ کے چلے واں سے جو شاہنشہ آفاق
یوں رزق پہنچنے کا سبب سامنے آیا
ناقہ لیے اک مرد عرب سامنے آیا

مولا سے کہا اس نے کہ یا حیدر کرار
بکتا ہے یہ اس ناقہ کے ہیں آپ خریدار
فرمایا کہ کچھ پاس نہیں درہم و دینار
اس نے کہا میں فرض بھی دینے کو ہوں تیار
درہم اسے سو دینے کہے شاہ زمن نے
راضی وہ ہوا لے لی مہار اس کی حسنؑ نے

اتنے میں پھر اک شخص نے پوچھا یہ سر راہ
اس ناقے کو تم بیچتے ہو یا اسد اللہ
فرمایا کہ ہاں دے گا جو قیمت کوئی دلخواہ
اس نے کہا کتنے کو لیا آپ نے یا شاہؑ
بتلائی خرید اپنی جو مرد عربی کو
درہم صد و ہفتاد دیے اس نے علیؑ کو

جب واں سے روانہ ہوا وہ ناقہ کو لے کر
بازار میں بائع کو لگے ڈھونڈنے حیدرؑ
ناگاه سر راہ نظر آئے پیمبرؐ
فرمایا کسے ڈھونڈتے پھرتے ہو برادر
جبریل تھا جو قرض تمھیں دے گیا ناقہ
میکال تھا جو مول ابھی لے گیا ناقہ

ناقہ نہ تھا دنیا کا وہ تھا ناقۂ جنت
درہم یہ کیے ہیں تمھیں خالق نے عنایت
لے جاؤ کہ خورسند ہو خاتون قیامت
مقبول ہے خاصان الہی کی سخاوت
بھوکوں کو غریبوں پہ کرم کا یہ عوض ہے
جو بخشے ہیں ان سات درم کا یہ عوض ہے

یہ سن کے ہوا شاد وہ سلطان حجازی
قبلہ کو جھکا شکر کے سجدے میں نمازی
تھا ذکر یہ لب پر کہ زہے بندہ نوازی
میں اک کف خاک اور لقب صفدر و غازی
فاقے میں بھی مجھ کو یہ سر افراز کیا ہے
کیا مرتبہ اس بندۂ احقر کو دیا ہے

کیا فیض ہے کیا خیر ہے کیا جود و سخا ہے
کیا رحم کیا بخشش و الطاف و عطا ہے
محتاج اسی در کا ہر اک شاہ و گدا ہے
حقا کہ دو عالم کا علیؑ عقدہ کشا ہے
سائل کبھی خالی نہ گیا سامنے آکر
یا آپ دیا یا اُسے دلوا دیا جا کر

تھے جلوہ نما کوفہ کی مسجد میں ید اللہ
جو آن کے اس شخص نے مجرا کیا ناگاہ
مستفسر حال اس سے ہوئے سید ذیجاہ
کی عرض کہ قرباں ترے الطاف کے یا شاہ
دل خستہ ہوں مفلس ہوں پریشان و حزیں ہوں
مقروض ہوں ایسا کہ ہلاکت کے قریں ہوں

تم مہتمم خانہ رب دوسرا ہو
رتبے میں رسولان سلف سے بھی سوا ہو
وہ زندہ جاوید ہے جو تم پہ فدا ہو
تدبیر کرو کچھ کہ مرا فرض ادا ہو
ہوتی ہے اعانت غربا کی اسی گھر سے
جاتا نہیں مایوس کوئی آپ کے در سے

سائل سے یہ سنتے ہی اُٹھے حیدر صفدر
ساتھ اس کو لیے احمد کوفی کے گئے گھر
قنبر نے پکارا تو نکل آیا وہ باہر
تسلیم بجا لا کے گرا شہؑ کے قدم پر
کی عرض کہ اس بندہ نوازی کے میں صدقے
الطاف شہنشاہ حجازی کے میں صدقے

حیدرؑ نے یہ فرمایا بصد لطف و عنایت
کیا وجہ جو آیا نہیں کیسی تھی طبیعت
تو آیا نہ ہم کو تری لے آئی محبت
تب احمد کوفی نے یہ کی عرض کہ حضرت
آنا مرا خدمت میں جو موقوف تھا اب تک
اس گھر کی میں تعمیر میں مصروف تھا اب تک

پوچھا اسد اللہ نے صرف اس پہ ہوا کیا
کی عرض کہ دینار ہزار اے شہ والا
فرمایا کہ فردوس میں اک قصر مصفا
بیچیں اسی قیمت پہ ترے ہاتھ تو لے گا
جو کہتا ہوں میں صفتیں ساری ہیں اس میں
نہریں عسل و شیر کی بھی جاری ہیں اس میں

خوش ہو کے کہا اس نے کہ یا حیدر کرارؑ
خادم بسر و چشم ہے اس گھر کا خریدار
طے ہو گئی تھی پہلے ہی قیمت کی تو گفتار
گھر میں سے اٹھا لایا وہ اک صرۂ دینار
کی عرض کہ حاضر ہے یہ زر لیجیے مولا
اس گھر کا قبالا مجھے کر دیجئے مولا

حضرت سے یہ جب احمد کوفی نے کہی بات
بولے شہ والا بہ تبسم بہ مدارات
باہر نہیں اس امر سے حلال مہمات
لے آ تو دوات و قلم اے مرے خوش اوقات
آیا جو قلمدان تو بہ شفقت شہِ دیں نے
لکھی یہ قبالے کی عبارت شہ دیں نے

میں ہوں جو علیؑ شیر خدا فاتح خیبر
اک گھر ہے کہ واقع ہے وہ فردوس کے اندر
قبضہ تھا بلا شرکت غیر آج تک اس پر
بیچا اُسے اور احمد کوفی سے لیا زر
اب آج سے یہ مالک و مختار ہے اس کا
چار اس کی حدیں میں سو یہ اظہار ہے اس کا

ملحق حد اول ہے پیمبرؐ کے مکاں سے
چسپیدہ ہے حد دوسری حیدرؑ کے مکاں سے
اور قرب حد ثالث کی ہے شبّر کے مکاں سے
حد چوتھی ہے ملحق مرے دلبر کے مکاں سے
جو فاطمہؑ کی جان دوم ہوش نبیؐ ہے
وہ بیکس و مظلوم حسینؑ ابن علیؑ ہے

جب لکھ کے دیا احمد کوفی کو قبالا
سائل کو وہ زر بخش گئے سید والا
اک شور زمیں سے ہوا تا عالم بالا
دنیا میں علیؑ سا نہیں زر بخشنے والا
کیونکر نہ وہ ممتاز ہو درگاہ خدا میں
گھر بیچ کے سائل کو دیا راہِ خدا میں

یاں گھر میں گیا احمد کوفی جو بہ فرحت
زوجہ سے کہا کیجیو اس خطہ کی حفاظت
رکھیو تو اسے یاد جو کرتا ہوں وصیت
میں تجھ سے اگر پہلے کروں خلق سے رحلت
یہ بات فراموش نہ تو کیجیو بی بی
اس خط کو مری قبر میں رکھ دیجیو بی بی

لکھا ہے کہ جب احمد کوفی نے قضا کی
حیدرؑ نے جنازے کی نماز اس کی ادا کی
کیا بندہ نوازی ہے شہِ عقدہ کشا کی
جب دفن کیا اس کو تو بخشش کی دعا کی
تشریف دم دفن و کفن لاتے ہیں مولا
شیعوں کے اسی طرح سے کام آتے ہیں مولا

اے مومنو! اب غور کرو رتبہ حیدر
خالق کو تھی کیا خاطر داماد پیمبرؐ
واں فاتحہ پڑھتے تھے ابھی فاتح خیبرؑ
جو چرخ سے آ پہنچا سپید ایک کبوتر
منقار میں نامہ لیے جویائے علیؑ تھا
آباد ہیں جس جا وہ پیمبرؐ کا وصی تھا

اس نامۂ سربستہ کو ناگہ وہ کبوتر
غائب ہوا دامان ید اللہ میں رکھ کر
کھولا تو خط سبز سے لکھا تھا یہ اس پر
خالق کی طرف سے ہے یہ نامہ سوئے حیدرؑ
ناجی کیا امت کو ترے لطف و کرم نے
تو بخش چکا جو جسے بخشا اسے ہم نے

جو کچھ تری مرضی ہے وہ ہے مرضی باری
بیچا تھا جو گھر تو نے وہ تھی بیع ہماری
سب خلق میں ہے فیض تری ذات سے جاری
ہر شخص کو لازم ہے تری شکر گزاری
تیرا ہی یہ باعث ہے کہ اک صرۂ زر میں
داخل ہوا آج احمد کوفی اسی گھر میں

ہیں شیر خدا رونق بستان شریعیت
زیبا ہے انھیں مسندِ ایوانِ شریعت
استاده کمربستہ ہیں ارکان شریعت
اے صلِ علیٰ عدل زہے شانِ شریعت
نقصان ہو اگر زیر قدم ایک بھی جاں کا
پشّہ کے عوض پوست کھنچے پیل دماں کا

غیروں سے عزیزوں کو سمجھتے تھے نہ بہتر
محتاجوں پہ رکھتے تھے نہ کچھ فرق تونگر
تھا عدل کا مولا کے نہیب ایک سا سب پر
رکھ سکتے تھے سرکش نہ قدم حکم سے باھر
اہلِ دول اس عصر کی نظروں سے گرے تھے
باعث تھا یہی لوگ جو حیدرؑ سے پھرے تھے

داد اس کی ملی جو کوئی فریاد کو آیا
شہباز کے چنگل سے کبوتر کو بچایا
قابو کسی مظلوم پہ ظالم نے نہ پایا
بدعت کا نہ تھا غم خوش و خرم تھی رعایا
جا سکتا نہ تھا مار کبھی مور کے گھر میں
یکساں تھے ضعیف اور قوی ان کی نظر میں

زنہار کسی کو نہ سنا سکتا تھا کوئی
کمزور کو قوت نہ دکھا سکتا تھا کوئی
بے جرم کو قیدی نہ بنا سکتا تھا کوئی
خونی کو نہ دہشت سے چھپا سکتا تھا کوئی
منظور رعایت تھی عرب سے نہ عجم سے
تھراتے تھے سب عدل شہنشاہ امم سے

آہو سے نہ شیروں نے کبھی آنکھ ملائی
لو شمع کی پروانے کے پر تک نہیں آئی
شاہیں سے نہ ایذا کبھی کنجشک نے پائی
بلبل نے کبھی گل کی شکایت نہ سنائی
کہتی تھی یہی حلق بہم روئے زمیں پر
ایسی بھی عدالت ہوئی کم روئے زمیں پر

اعجاز و کرامات کا خواہاں کوئی آیا
خلقت کو کیا جمع اور اعجاز دکھایا
عیسیٰؑ کی طرح مُردے کو ٹھوکر سے جلایا
بڑھتے ہوئے دریا کو پرے کہہ کے ہٹایا
رہتا تھا جو یہ ان کا کرم ربّ عُلا سے
باتیں ہوئیں خورشید سے اور شیر خدا سے

موسیٰؑ کے جو اعجاز کی خلقت ہوئی خواہاں
جو ہاتھ میں کوڑا تھا وہی ہو گیا ثعباں
کافر ہوئے اعجاز تکلم سے مسلماں
طاعت کے لیے شب ہوئی دن ہو گیا پنہاں
جو سنگ کہ ریزے تھے گہر کر دیے اکثر
خشکیده شجر تازه و تر کر دیے اکثر

جب جمع ہو خلقت نے کیا آن کے غوغا
یا شیر خدا! قحط پڑا مینہ نہیں برسا
کی شہؑ نے دُعا ابر کرم چرخ سے اٹھا
بارش ہوئی ایسی کہ فراواں ہوا غلہ
کس چیز نے مانا نہیں حکم شہ دیں کو
موقوف کیا زلزلہ ٹھکرا کے زمیں کو

ہر روز جو کچھ خلق میں ہوتا تھا زمیں پر
شب کو وہ بیاں کرتی تھی اور سنتے تھے حیدرؑ
بیمار ہوئے جب مرض تپ سے پیمبرؐ
اور ان کی عیادت کو گئے ساقی کوثر
اللہ رے ادب حکم شہنشاہ زمن سے
زائل ہوئی تپ احمد مرسل کے بدن سے

تھی شہرۂ عالم شہِ مرداں کی شجاعت
کس قوم نے اس شیر سے پائی نہ ہزیمت
جنات سے کی جنگ چلی دیو پہ ضربت
کیا زور تھا کیا ضرب تھی کیا جرأت و ہمت
بیٹھے صفت شیر یہ جس فوج گراں میں
بے فتح کیے تیغ کو رکھا نہ میاں میں

مولا کی شجاعت کی یہ شہرت تھی جہانگیر
جس شان سے کرتے تھے وغا کھینچ کے شمشیر
شاہان فرنگ و حلب و روم بہ تدبیر
کھنچوا کے منگاتے تھے اسی طرح کی تصویر
تھے معتقد اس نام کے کافر بھی جہاں ہیں
آداب سے رکھتے تھے پرستش کے مکاں میں

اور ترک میں تھا رسم کہ تلوار پہ اکثر
کھدواتے تھے سب نام علیؑ فخر سمجھ کر
تا جنگ میں اس نام کے باعث ہو مہم سر
مشہور ہے پاتا تھا کوئی فتح نہ ان پر
حب اسد اللہ تو عزت کا سبب ہے
اس نام سے بعضوں کو عداوت ہے غضب ہے

جس جنگ پہ محبوب خدا گھر سے سدھارے
تھے اور بھی لیکن ہوے حیدرؑ ہی اتارے
کفار کو ٹکڑے کیا تلواروں کے مارے
اڑتے تھے دم تیغ سے آتش کے شرارے
عالم کے زبردست رہے تنگ انھیں سے
جب بھڑ یہ پڑے فتح ہوئی جنگ انھیں سے

خندق میں کیا عمرو سے نامی کو دوپارا
جو منہ پہ چڑھا تیغ سے سر اس کا اتارا
کہتے ہیں ہوئے بدر میں جب معرکہ آرا
نوفل کو ولید ولد القلب کو مارا
غازی نے تہ تیغ کیا ایک ہی زد میں
ہشام کو طلحہ کو کنانہ کو اُحد میں

خیبر میں جو حارث سے زبردست کو مارا
مرجب کو نہ اس وقت رہا ضبط کا یارا
دل سینہ میں تھا قتل برادر سے دو پارا
میدان میں گھوڑے کو بڑھا کر یہ پکارا
آسان نہیں دم مارنا جرار کے منہ پر
دعوی ہے تو آؤ مری تلوار کے منہ پر

یہ کہتے ہی مرحب نے کیا گھوڑے کو جولاں
شمشیر بکف سامنے آئے شہِ مرداں
تھاما بادب فتح نے یاں زین کا داماں
پکڑا ملک الموت نے مرحب کا گریباں
غصہ اسے اور غیظ اُدھر سرور دیں کو
جنبش ہوئی گھوڑوں کی نگاہوں سے زمیں کو

مرحب قد حیدرؑ سے کئی ہاتھ تھا بالا
گھوڑے سے تن و توش نہ جاتا تھا سنبھالا
جب ہاتھ پئے قتل علیؑ قبضہ پہ ڈالا
دلدل پہ کھڑے ہو گئے اس دم شہ والا
جلدی سے رکھا سر پہ ملا تیغ و سپر کو
آمادہ ہوئے جنگ پہ خم دے کے کمر کو

حملہ کیا کافر نے یہ اللہ پہ اس دم
اک تختۂ آہن تھی وہ شمشیر شرر دم
محراب در بتکدہ اس تیغ کا تھا خم
ضرب اس کی پڑی جس پہ پھر اس نے نہ لیا دم
مارا اسے مرحب نے ید اللہ کے سر پر
پھرتی سے لیا آپ نے وار اس کا سپر پر

جب ایک وجب ڈھال میں در آئی وہ تلوار
کھینچا بھی پہ چھوڑا نہ سپر نے اسے زنہار
تب ہاتھ کو گردش لگے دینے شہِ ابرار
تلوار پہ کافر کی شکست آ گئی یک بار
پھینکا عقب سر اسد حق نے سپر کو
کھینچا بہ غضب میان سے شمشیر دو سر کو

وہ تیغ علم جب ہوئی باصولت و شوکت
جو کی تھی یہ اللہ کو خالق نے عنایت
للکار کے تب کہنے لگے شاہ ولایت
اب دیکھ جفا کار میری تیغ کی ضربت
یہ کہتے ہی بجلی سی گری فرق لعیں پر
دو کر کے جو ٹھہری تو پر روح امیں پر

مارا گیا مرحب تو گریزاں ہوئے مقہور
گھبرا کے کیا سب نے در قلعہ کو معمور
حیدرؑ کی ثنا کرتے تھے جنّ و ملک و حور
آ پہنچے تعاقب کیے شاہنشہ جمہور
جھٹکا دیا اس زور سے حلقے کو پکڑ کر
در آن گرا دست ید اللہ پہ اکھڑ کر

سب قلعہ کو جنبش ہوئی اکھڑا جو در اک بار
ہر کنگرہ اس کا ہوا ہل ہل کے نگوں سار
ساکن تھے جو اس میں تہہ وبالا ہوئے کفار
غل تھا کبھی آیا نہیں یوں زلزلہ زنہار
تھا جوش شجاعت جو شہنشاہ عرب کو
آثار قیامت کے نظر آگئے سب کو

مولا نے تکان دے کے جو اس در کو اچھالا
چالیس گز اک بار ہوا سر سے دوبالا
گرتے ہوئے پھر دست مبارک میں سنبھالا
غل تھا کہ یہ ہے زور خدائی سے نرالا
جو سنتے تھے اعجاز کی باتیں نظر آئیں
وہ انگلیاں پانچوں در آہن میں در آئیں

تھا ہمت و احسان و شجاعت کا تو یہ طور
اب حوصلہ صبر کو حضار کریں غور
جب بعد رسول عربیؐ اور ہوا دور
کیا کیا نہ ہوئے ان پہ جفا و ستم و جور
احمدؐ نہ اگر صبر کو فرماتے علیؑ کو
گردن میں رسن ڈال کے لے جاتے علیؑ کو

فریاد رس خلق تو تھے آپ کہاتے
چھنتی ہوئی املاک تھے مالک کو دلاتے
کیا غضب خلافت میں شجاعت نہ دکھاتے
افسوس فدک چھین کے زہراؑ کو ستاتے
بدعت نہیں کرتا کوئی لونڈی پہ کسی کی
وہ سیدۂ پاک تو بیٹی تھی نبیؐ کی

طاقت تھی کوئی خانہ حیدر کو جلاتا
منہ تھا پہ کسی کا کوئی اس گھر میں در آتا
زہراؑ کے شکم پر کوئی دروازہ گراتا
دست ستم اس بضعۃ احمدؐ پہ اٹھاتا
دشمن یہ ستم کر گیا اور دم نہیں مارا
محسن سا پسر مر گیا اور دم نہیں مارا

چلاتی تھی زھراؑ کہ محمدؐ کی دہائی
جیتا نہ بچا شبرؑ و شبیرؑ کا بھائی
دنیا کی ہوا بھی نہ مرے لال نے کھائی
پورے نہ ہوئے دن کہ یکایک اجل آئی
فریاد کو کس پاس یہ لے جاؤں میں لاشہ
بابا ہیں کہاں جن کو یہ دکھلاؤں میں لاشہ

کس سے کہوں اعدا نے مرے گھر کو جلایا
دروازہ لکھ مار کے پہلو پہ گرایا
بابا کی وصیت کا بھی کچھ دھیان نہ آیا
چھینا مرا باغ اور نوشتے کو جلایا
جب محکمہ حشر میں پاؤں گی نبیؐ کو
بازو کے یہ زخم اپنے دکھاؤں گی نبیؐ کو

یہ کہتی تھی لاش آگے لیے بنت پیمبرؐ
روتے تھے علیؑ زانو پہ نہوڑائے ہوئے سر
بیمار ہوئی صدمے پہ صدمہ جو اٹھا کر
دنیا سے قضا کر گئی وہ بیکس و مضطر
تھا فرقت زہراؑ میں یہ غم شاہ زمن کو
زینبؑ کو سنبھالیں کہ حسینؑ اور حسنؑ کو

دنیا میں پس از رحلت خاتون قیامت
اک دن نہ رہے شاد شہنشاہ ولایت
انیسویں ماہ رمضاں کی تھی کہ حضرت
مسجد میں دم صبح گئے بہر عبادت
فرما کے اذاں غافل و جاہل کو جگایا 
سوتا تھا جہاں ڈھونڈھ کے قاتل کو جگایا

انیسویں تاریخ کی لکھی ہے یہ اخبار
مسجد میں گئے بہر عبادت شہِ ابرار
جب سجدۂ اول میں گئے حیدرؑ کرار
قاتل نے لگائی سر پُرنور پہ تلوار
سر ہو گیا دو ٹکڑے محمدؐ کے وصی کا
پھر دسرے سجدے کو اٹھا سر نہ علیؑ کا

دریا کی طرح خون ہوا زخموں سے جاری
مسجد میں تڑپنے لگا وہ عاشق باری
طاقت نہ سنبھلنے کی رہی غش ہوا طاری
سر پیٹ کے سب کرنے لگے گریہ و زاری
روئے جو ملک ماسبق کن فیکوں کو
اک زلزلہ تھا منبر و محراب و ستوں کو

افلاک پہ سر پیٹ کے جبرئیل پکارا
فریاد ہے ظالم نے ید اللہ کو مارا
سر ہو گیا سجدے میں نمازی کا دو پارا
ہے غرق بخوں برج امامت کا ستارا
ماتم کا ہوا جوش صحف جن و ملک میں
فرق آیا ضیائے مہ و خورشید فلک میں

مارا اسے جو زینت افلاک و زمیں تھا
مارا اسے جو خاتم قدرت کا نگیں تھا
مارا اسے جو رازِ امامت کا امیں تھا
مارا اسے جو خلق میں شاہنشہ دیں تھا
پہنچاتا تھا جو روزہ کشائی فقرا کو
ان روزوں میں زخمی کیا مہمان خدا کو

کوفہ میں یکایک یہ خبر جب ہوئی تشہیر
سر پیٹتے مسجد میں گئے شبّرؑ و شبیرؑ
روتے تھے جو لوگ ان سے یہ کی دونوں نے تقریر
تھا کون عدو کس نے لگائی انھیں شمشیر
ہم دیکھ لیں مہر رخ تابان علیؑ کو
دو بہر خدا راه یتیمانِ علیؑ کو

شہزادوں کے منھ دیکھ کے خلقت نے جو دی راہ
ڈوبے ہوئے خوں میں نظر آئے اسد اللہ
عماموں کو سر پر سے پٹک دونوں نے کی آہ
اور گر کے لگے آنکھوں سے ملنے قدم شاہ
چلاتے تھے بیٹوں کی کمر توڑ چلے آپ
دُکھ سہنے کو دنیا میں ہمیں چھوڑ چلے آپ

بیٹوں کے جو رونے کی صدا کان میں آئی
تھے غش میں مگر چونک کے آواز سنائی
کیوں روتے ہو کیوں پیٹ کے دیتے ہو دہائی
ہوتی نہیں کیا باپ کی بیٹوں سے جدائی
تھا تنگ بہت فرقہ اعدا کے ستم سے
دنیا کے میں اب چھوٹ گیا رنج والم سے

غش طاری ہے مسجد سے مجھے لے چلو اب گھر
گھر سے نہ چلی آئے کہیں زینبؑ مضطر
بابا کو اٹھا لائے جو سبطین پیمبرؐ
دروازے پہ روتے تھے حرم کھولے ہوئے سر
خوں دیکھا محاسن پہ امام مدنی کا
غل خانہ زہراؑ میں ہوا سینہ زنی کا

فرزندوں نے حجرے میں جو بستر پہ لٹایا
زینبؑ کو پدر کا سر زخمی نظر آیا
چلائی کہ یہ کیا مجھے قسمت نے دکھایا
ماں سے بھی چھٹی باپ کا بھی اٹھتا ہے سایا
کیوں دیدہ حق بیں کو نہیں کھولتے بابا
کیسا یہ غش آیا کہ نہیں بولتے بابا

یہ کہتی تھی اور باپ کا غم کھائی تھی زینبؑ
سم کا اثر اک ایک کو دکھلاتی تھی زینبؑ
سر بھائی جو ٹکراتے تھے گھبراتی تھی زینبؑ
تھے شیر خدا غش میں موئی جاتی تھی زینبؑ
چلاتی تھی سر پیٹ کے اے وائے مقدر
میں باپ کے آگے نہ موئی ہائے مقدر

دو دن کبھی ہشیار تھے حیدر کبھی بے ہوش
قاتل کو بھی بھیجا وہی جو آپ کیا نوش
ہاں حیدریو بزم میں رقت کا ہو اب جوش
شمع حرم لم یزلی ہوتی ہے خاموش
دعوی ہے اگر تم کو مولاتے علیؑ کا
مجلس میں ہو غل بائے علیؑ ہائے علیؑ کا

چہرے پہ ہویدا ہوئے تب موت کے آثار
سیدھے ہوئے قبلہ کی طرف حیدرؑ کرار
لب پر صلواۃ اور کلمہ جاری تھا ہر بار
ہنگام قضا ہاتھ اٹھا کر بدل زار
فرزند و اقارب میں لگا چھاتی سے سب کو
دنیا سے سفر کر گئے اکیسویں شب کو

ہاں اہل عزا روؤ کہ یہ وقت بُکا ہے
پیٹو کہ محمدؐ کا وصی قتل ہوا ہے
ہادی جو تمھارا ہے وہ دنیا سے اٹھا ہے
دن آج کا سوچو تو قیامت سے سوا ہے
اک شور ہے ماتم کا بپا گھر میں علیؑ کے
بیٹے لئے جاتے ہیں جنازے کو علیؑ کے

خاموش انیسؔ اب کہ نہیں طاقت گفتار
سینہ میں تپاں صورت بسمل ہے دل زار
خالق سے دعا مانگ کہ یا ایزدِ غفار
آباد رہیں خلق میں حیدرؑ کے عزادار
کیا روتے ہیں ماتم میں امام ازلی کے
حقا کہ یہ سب عاشق صادق ہیں علیؑ کے
