جلد سوم
مرثیہ میر انیس
www.emarsiya.com

1
غل آمد عباسؑ کا ہے فوج ستم میں
روبا ہوں کو دھڑکا ہے کہ شیر آتا ہے ہم میں
سردار جھکائے ہوے سر بیٹھے ہیں غم میں
سب کہتے ہیں آفت ہوئی نازل کوئی دم میں
کون اس سے لڑے گا وہ شجاع ازلی ہے
شوکت میں ہے جعفرؑ تو شجاعت میں علیؑ ہے

2
جانباز ہے جرار ہے صفدر ہے وہ غازی
جرأت میں ہزاروں کے برابر ہے وہ غازی
بے شبہ و شک ثانی جعفرؑ ہے وہ غازی
اے لشکر یور ستم لشکر ہے وہ غازی
لاکھوں ہیں پہ اس سج کا جواں ہم میں نہیں ہے
ہم کیا ہیں کہ ایسا کوئی عالم میں نہیں ہے

3
وہ شیر خدا دلبر ضرغام خدا ہے
بابا کا یہ رتبہ ہے کہ ہم نام خدا ہے
دیندار ہے وابستۂ احکام خدا ہے
ضرب اس کی ہر ایک ضربت صمصام خدا ہے
تھرّاتے ہیں ساتوں طبق اس تیغ کے ڈرسے
نے کوہ سے رکتی ہے نہ جبریل کے پر سے

4
اس تیغ سے وقفہ ہمیں دم بھر نہ ملے گا
لاشے نظر آویں گے یہ لشکر نہ ملے گا
سر ہا تھ جو آوے گا تو پیکر نہ ملے گا
پیکر جو ملا سر معٔ افسرنہ ملے گا
آیا وہ پئے جنگ تو کب ہوش رہیں گے
چار آئنے والے نہ زرہ پوش رہیں گے

5
اس شیر کی شمشیر ہے مفتاح در فتح
بندوں کی طرح رہتا ہے قدموں پہ سر فتح
ہر گام پہ دیتی ہے شجاعت خبر فتح
آمد سے بہادر کی عیاں ہے اثر فتح
آئنہ اجلال و حشم سینہ ہے اُس کا
اقبال بھی اک خادم دیرینہ ہے اُس کا

6
ہاتھ آئی کسے خلق میں اس طرح کی توقیر
ہم پنجہ دست احدی بازوئے شپیرؑ
کیا قدرت اللہ ہے اللہ ری تقدیر
گر شیر خدا مصحف ناطق تو یہ تفسیر
بابا کی طرح صاحب شمیشر و علم ہیں
حرمت یہ علاوہ ہے کہ سقائے حرم ہیں

7
الفت میں ہیں عباسؑ امام دو جہاں ایک
ان دونوں کے قالب تو ہیں دو اور ہے جاں ایک
دل ایک جگر ایک زباں ایک بیاں ایک
مر جائے جو ہو ایک کی آنکھوں سے نہاں ایک
سردار ہوایسا جو ملازم ہو تو ایسا
آقا ہو تو ایسا ہو جو خادم ہو تو ایسا

8
ہوشیار رہو نہر سے اے مورچے والو
ہاں چلّوں سے تیر اے قدر اندازو ملا لو
آمد ہے علمدار کی نیزوں کو سنبھالو
کھولو سپریں تیغ نیاموں سے نکا لو
تیغ ان کے پدر کی سر مرحب پہ چلی ہے
عباسؑ علیؑ وارث شمشیر علیؑ ہے

9
جس طرح کہ خیبر میں لڑے فاتح خیبر
لا کھوں سے اسی طرح لڑے گا یہ دلاور
سر کردی لڑائی جو اسے کر دیا بے سر
گھٹ جائے گا زور بدن سبط بمیرم
کوٹے گی کمر ماتم سقائے حرم میں
مرجائے گی سردار علمدار کے غم میں

10
زنیت وہ علم کی تو علم اُس کا حشم ہے
شوکت میں وہ افضل نہ بزرگی میں یہ کم ہے
وہ آیۂ رحمت ہے تو یہ ابر کرم ہے
بے مثل علمدار ہے نایاب علم ہے
دونوں کا شرف سارے زمانے پہ عیاں ہے
احمدؐ کا نشاں وہ ہے یہ حیدر کا نشان ہے

11
ہو ایک طرف جمع اگر ساری خدائی
عباسؑ سے ہونے کی نہیں عدہ برآئی
جانیں نہ بچیں گی کہ غضب کی ہے لڑائی
اور شیر کی آمد کو یہ سمجھو اجل آئی
یه لشکر رومی و عراقی نہ رہے گا
دو لاکھ جواں میں کوئی باقی نہ رہے گا

12
دیکھا جو عمرو نے کہ تزلزل میں ہے لشکر
یوں کہنے لگا جا کے ہر اک صنف کے برابر
عباسؑ جو آتا ہے تو کس بات کا ہے ڈر
اے غازیو کیوں کا نپتے ہو خوف سے تھر تھر
فاقے سے کئی دن کے ہے اور تشنہ دہاں ہے
یاں لاکھ نمودار ہیں واں ایک جواں ہے

13
کس کس سے لڑے گا اسد اللہ کا پیارا
ہے لاکھ جوانوں کو کبھی ایک نے مارا
یہ تنگ سپاہی نہیں کرنے کا گوارا
تلواروں سے ہاں روک لو دریا کا کنارا
اولاد علیؑ سے جو اسی طرح ڈرو گے
کیونکر پسر فاطمہؑ کو ذبح کرو گے

14
عباس تو ہے حیدر صفدر کی نشانی
تصویر پیمبر ہے ابھی تم کو مٹانی
میدان میں وہ دکھلائے گا کیا زور جوانی
کھانا تو کہاں جس کو میسر نہیں پانی
تلواروں سے کاٹو سر عباسؑ علیؑ کو
بیکس کرد فرزند رسول عشر بی کو

15
طالب ہو اگر زر کے تو لو درہم و دینار
قیمت سر عباسؑ کی ہوں دینے کو تیار
باقی نہیں اب کوئی اگر ہے تو علم دار
ہاں غازیو توڑو کمر سیدؑ ابرار
خالی ہو جو دنیا پسر شیر خدا سے
بھر دوں گا سواروں کی گابوں کو خلا سے

16
منظور نہیں راحت فرزند پیمبرؑ
اک عید ہو بچھڑے جو ہرادر سے برادر
دیکھوں تو تڑپتا ہے علمدار دلاور
ہاتھوں سے کمر پکڑے چلے آتے ہیں سرور
تم لوگ انھیں لاش پہ آنے نہیں دیتے
عباسؑ کا مردہ بھی اٹھانے نہیں دیتے

17
راضی ہوئے خونریزی پہ وہ زر کے طلب گار
دریا کے کنارے پہ جمیں جا کے صفیں چار
تھے یہ تیس ہزار اک صف ادل میں کماندار
اور اُن کے عقب برچھیاں تانے ہوئے خونخوار
دو ان میں سواران عراقی کے پرے تھے
تلواروں کو کھینچے ہونے کاندھوں پہ دھرے تھے

18
داہنی طرف اک فوج تھی بائیں طرف اک فوج
نقارے تھے گھوڑوں پہ کہیں اک تو کہیں زوج
کھولے جو پھریرے تو نشانوں کو ملا اوج
دریا کی طرح لشکر کیں مارتا تھا موج
تھا خوف نجوم انکدرت چرخ بریں کو
رہواروں کی ٹاپوں سے تزلزل تھا زمیں کو

19
ہر سمت سے ڈھالوں کی گھٹا دشت میں چھائی
جب دیکھا تو تلوار چمکتی نظر آئی
پوشیدہ تھی رہواروں کی ٹاپوں سے ترائی
دریا نے بھی تھی پیاسوں سے شکل اپنی چھپائی
نیزوں سے وہ سب دشت نیستان ہوا تھا
اک پیاسے سے لڑنے کا یہ سامان ہوا تھا

20
یہ کہ کے سرو ہی کو چٹاتا تھا کوئی سنگ
یہ چمکے گی جب سرپہ تو ٹھہرے گی یہ تنگ
چار آئینه و خود و زرہ ہے مرا چو رنگ
عباسؑ کے ہاتھوں کو میں کاٹوں گا دم جنگ
شادی ہے کہ گھر ہوئے گا تا راج علیؑ کا
دنیا سے مٹادوں گا نشاں آج علیؑ کا

21
تھا نعرہ زناں فوج میں یوں شمر ستم گار
ہاں غازیو ہاں نہر سے ہو شیار خبردار
کھینچے ہوئے تلواریں رہو جنگ پر تیار
آتا ہے وغا کو خلف حیدرؑ کرار
بڑھ بڑھ کے نہ عباسؑ خوش اوقات سے لڑنا
اس شیر سے لڑنا تو ذرا گھات سے لڑنا

22
وہ داہنی طرف برچھیوں والوں پے اگر آئے
بائیں سے کمانداروں کی صف تیروں کو برسائے
رخ کر کے سواروں پہ اگر تیغ کو چمکائے
پہلو سے پیادوں کا پرا جاکے لپٹ جائے
اس شیر کو دریا کی ہوا کھانے نہ دیتا
اس قلعۂ آہن سے نکل جانے نہ دینا

23
تھی فوج اُدھر مستعد قتل علم دار
عباسؑ ادہر سج رہے تھے جنگ کے ہتیار
بیتاب تھے بسمل کی طرح سیّد ابرار
بھائی کو سنبھالے ہوئے تھی زینبؑ ناچار
اوٹھتے تھے کبھی اور کبھی غش ہوتے تھے شپیرؑ
زینب بھی تڑپ جاتی تھی جب روتے تھے شپیرؑ

24
سمجھاتی تھی صدقے ہو بہن جی کو سنبھا لو
شہ کہتے تھے بیتاب ہوں بھائی کو بلا لو
روٹھے ہوں جو عباسؑ دلاور تو منالو
کہ دو کہ ذرا بھائی کو چھاتی سے لگا لو
یہ کشتۂ اندوہ جدائی نہ جیے گا
جس کے لیے مرتے ہو وہ بھائی نہ جیے گا

25
کیا مجھکو سنبھالے ہو بہن بھائی تلک جاؤ
تم کو سر اکبرؑ کی قسم ہے اسے سمجھاؤ
منت کرو عباسؑ کا سر چھاتی سے لپٹاؤ
بن پانی کہاں عش ہے سکینہؑ کو بلا لاؤ
کچھ فکر نہیں جی سے گزر جائے گا شپیرؑ
یہ داغ ہے وہ داغ کو جائے گا شپیرؑ

26
زینبؑ وہ جواں ہے مری پیری کا سہارا
بچپن سے میں پیارا ہوں اسے وہ مجھے پیارا
کوچ اس کا نہیں خلق سے ہے کوچ ہمارا
کس طرح کریں بصر نہیں صبر کا یارا
یه دولت بیدار ڈبوئی نہیں جاتی
تصویر علی ہاتھ سے کھوئی نہیں جاتی

27
اس بھائی کا مرنا مجھے خالق نہ دکھائے
میں اس کو نہ روؤں وہ مری قبر بنائے
عباسؑ جنازہ مرا کاندھے پہ اٹھائے
ہاتھوں سے علمدار مجھے گاڑنے جائے
ہم پیر ہیں جینے کی ہمیں آس کہاں ہے
قابل نہیں مرنے کے ابھی وہ نوجواں ہے

28

یہ کہہ کے تڑپتے تھے شہ بے کس و بے پر
پروانہ کی گرد شہ دیں پھرتی تھی خواہر
تھے مضطر و بیتاب حرم کھولے ہوئے سر
دیکھا کہ چلے آتے ہیں عباسؑ دلاور
رومال تو ہے آنکھوں پہ منھ  اشکوں سے تر ہے
ز وجہ تو پس پشت ہے پہلو میں پسر ہے

29
گودی میں ہیں مظلوم سکینہ کو سبنھالے 
اور ننھے سے ہاتھوں کو وہ گردن میں ہے ڈالے
فرماتے ہیں بیٹے سے کہ اے نازوں کے پالے
کرتا ہے پدر تم کو سکینہ کے حوالے
دروازے پہ جا جا کے خبر لائیو بیٹا
شہزادی کو تم کھیل میں بہلائیو بیٹا

30
سایے کی طرح تم نہ کبھی پاس سے جانا
ان ننھے سے قدموں کے تلے آنکھیں بچھانا
جوڑے ہوے ہا تھوں کو سدا سامنے آنا
یہ بیٹھے تو رو مال کھڑے ہو کے ہلانا
گر قید ہو یہ بعد شہنشاہ زمن کے
رکھ دیجو گلا دوڑ کے حلقے مین رسن کے

31
ان باتوں کو سُن سُن کے پسر کرتا تھا زاری
عباسؑ کے بھی اشک تھے رخساروں پہ جاری
کتنے تھے سکینہؑ سے میں صدقے مری پیاری
شفقت رہے اس پر یہ نشانی ہے ہماری
اک عبد وفادار مدام اپنا سمجھنا
تم بعد مرے اس کو غلام اپنا سمجھنا

32
اشک آنکھیوں میں بھر بھر کے یہ کہتی تھی وہ ناداں
میں آپ پہ اور آپ کے فرزند پہ قرباں
بھائی کو غلامی کی میں دیا واہ چچا جاں
کیا کہتے ہو کچھ یہ تو جدائی کا ہے ساماں
با با کے بھی رونے کا نہ کچھ پاس کرو گے
کیا ان کو یتیم اور ہمیں بے آس کرو گے

33
بھلاتے تھے عباسؑ بصد اشک فشانی
کیوں روتی ہو تم یہ مرا مطلب نہیں جانی
عاشق کہیں جاتے ہیں تو دیتے ہیں نشانی
ہم نہر سے بی بی کے لیے لاتے ہیں پانی
وہ کتنی تھی آنا ہے تو جلد آئیو عمّو
کوثر پہ نہ پانی کو چلے جا ئیو عمّو

34
زینبؑ کی طرف دیکھ کے فرمانے لگے شاہ
در پیش تھا جس بات کا دھڑکا مجھے واللہ
لو بھائی کو تھامو کہ کمر ٹوٹتی ہے آہ
عباسؑ چلے مرنے تو ہم بھی ہیں سرراہ
خنجر کوئی رہ رہ کے لگاتا ہے جگر کو
تم دل کو سمبھالو میں پکڑتا ہوں کمر کو

35
آپہونچا قریں شہ کے علمدار قضا را
آغوش مبارک سے سکینہ کو اُتارا
قدموں پہ جھکا بھائی کے وہ بھائی کا پیارا
حضرت نے کہا چھوڑتے ہو ساتھ ہمارا
سر قدموں سے سرکاؤ میں قربان برادر
لو روؤ نہ اللہ نگہبان برادر

36
آداب بجا لا کے تصدق ہوئے عباسؑ
غش ہو گئے صدمے سے شہ بے کس و بے آس
روتے ہوے عباسؑ چلے گھر سے بصد یاس
سر کھولے ہوئے غول تھا رانڈوں کا چپ و راس
ٹوٹا تھا فلک زوجۂ عباسؑ حزیں پر
اُٹھتی تھی کبھی اور کبھی گرتی تھی زمیں پر

37
چلاتی تھی ہے ہے مرے وارث مرے والی
لونڈی کے بھرے گھر کو کیے جاتے ہو خالی
دم لو کہ زرا ہوش میں آئیں شہ عالی
مر جائے گی بعد آپ کے یہ پیٹنے والی
اک لمحہ مرے پاس ٹھہرتے ہوئے جاؤ
جاتے ہو تو بسمل مجھے کرتے ہوے جاؤ

38
مڑ کر کہا عباس نے یا خاطر نا شاد
صاحب ابھی لازم نہیں یہ نالہ و فریاد
دنیا میں کیا حق نے تمھیں صاحب اولاد
کبریٰ تو ہوئی صبح شب عقد کو برباد
دیکھو گی جو اس کو تو کلیجہ نہ پھٹے گا
شہزادی کی خدمت میں رنڈاپا بھی کٹے گا

39
فرما کے یہ دروازے پہ روتے ہوئے آئے
اور بیٹھ گئے کرسی پہ ہتھیار لگائے
موزے قدم پاک میں خادم نے چڑھائے
کرسی سے جو اٹھے تو سخن لب پہ یہ لائے
بے قصد سوئے لشکر کفار ہمارا
اصطبل سے لائے کوئی رہوار ہمارا

40
حاضر ہوا شبدیز علمدار دلاور
جس طرح دولہن آتی ہے پہنے ہوئے زیور
وه ساز کا عالم وہ گندھین چوٹیاں یکسر
پٹھوں پہ بھلی لگتی تھی کیا آہنی پاکھر
پانی جو نہ پہونچا تھا بہم تشنہ وہاں کو
غصہ سے چباتا تھا دہانے میں زباں کو

41
القصہ چڑھے گھوڑے پہ عباسی علم دار
بجلی کی طرح کوند گیا دشت میں رہوار
وہ چاند کی صورت وہ چمکتے ہوئے بتیار
سرتا به قدم  دبدبۂ حیدر کرار
تکتے تھے عدو بازوے شاہ مدنی کو
غل تھا کہ علی آئے ہیں خیبر شکنی کو

42
یہ ذکر ابھی تھا کہ سواری نظر آئی
پنہاں ہوئی گرد اور کئی باری نظر آئی
شان چمن قدرت باری نظر آئی
آمد اسد اللہ کی ساری نظر آئی
آتا تھا جری ڈالے ہوئے گھوڑے کو رن میں
تھیں پھولوں کی لپٹیں کہ چلی آتی تھیں بن میں

43
نور رخ عباسؑ سے صحرا ہوا معمور
خورشید فلک شرم سے تھا ابر میں مستور
سایہ کی جگہ دھوپ تھی اور دھوپ کی جانور
اشجار بیابان ستم تھے شجر طور
ذرے کا بھی تھا اختر اقبال چمک پر
کرتے تھے حقارت سے نظر شمس فلک پر

44
بیت ابرووں کی مطلع دیوان علیؑ ہے
اس دیدہ حق بیں پہ فدا جان علیؑ ہے
نرگس ہے مگر نرگس بستان علیؑ ہے
ان پر وه تصدق ہے جو قربان علیؑ ہے
زیبا ہے اگر کعبۂ ایماں انہیں کہیے
گر کہیے تو سر چشمۂ عرفان انہیں کہیے

45
رنگ گل خورشید ہیں خسارۂ تاباں
تفسیر ہے خط اور مہ رخ مصحفِ ایماں
ہے مہر تہِ ابر کہ ہے رحل پہ قرآن
یا صفحۂ سیمیں پہ رقم ہے خط ریحاں
خالق نے دل شب میں جگہ دی ہے سحر کو
اس حسن سے دیکھا نہیں ہاے میں قمر کو

46
درج گہر بحر فصاحت یہ وہاں ہے 
با غیچۂ سر بستۂ گلزار جناں ہے
اس لب میں ہے جو لعل میں وہ آب کہاں ہے
بیرے کی چمک گوہر دنداں سے عیاں ہے
تابندہ نہ کیونکر ہوں گہر ایسی صدف کے
نایاب نگینے ہیں یہ سب درنجف کے

47
گردن بخدا نور کے سانچے میں ڈھلی ہے
روشن ہے کہ شمع حرم لم یزلی ہے
نور اس کا ضیا بخش شبستان علیؑ ہے
یان شمع سر طور بھی غیرت سے جلی ہے
حوروں کی زبانوں پہ بھی افسانہ ہے اس کا
کہتے ہیں جسے مہر وہ پروانہ ہے اس کا

48
کس حسن سے تیار ہیں اس شیر کے شانے
مہتاب کو شرمندہ کیا جس کی ضیا نے
بخشا ہے عجب بازؤوں کو زور خدا نے
قدر اس کی بجز سبط نبی کیا کوئی جانے
مارے جو طمانچہ تو جگر شیر کا پھٹ جائے
دو انگلیوں سے کوہ کو ریلے تو الٹ جائے

49
غل تھا کہ جہاں میں علم ایسا نہیں دیکھا
زر ریز ہے پنجہ کرم ایسا نہیں دیکھا
اقبال و جلال وحشم ایسا نہیں دیکھا
سرداروں میں ثابت قدم ایسا نہیں دیکھا
طوبیٰ ہو تو ایسا مہ کامل ہو تو ایسا
ایسے علم نور کا حامل ہو تو ایسا

50
بولا کوئی پوشاک کی زیبائی کو دیکھو
اس قامت پرنور کی رعنائی کو دیکھو
خادم بھی جلو میں نہیں تنہائی کو دیکھو
فاقہ ہے مگر دل کی توانائی کو دیکھ
کس حسن سے لڑنے کے طلبگار کھڑے ہیں
کس شان سے تولے ہوئے تلوار کھڑے ہیں

51
عالم میں ہوے چار الوالعزم علم دار
اک حضرتِ حمزہؑ تھے تو اک جعفرؑ طیار
بعد ان کے ہوئے زینب علم حیدؑر کرار
عباسؑ اب اس منصب والا کا ہے مختار
کرسی کے بھی پائے سے سوا پایا ہے رتبہ
کیا دست بدست اسکو یہ ہاتھ آیا ہے رتبہ

52
الله ری الله عجب شان علم ہے
سب عالم بالا بھی ثنا خوانِ علم ہے
رحمت کا یہ دریا ہے کہ دامان علم ہے
خورشید ہے یا پنجۂ تابان علم ہے
ہے نور کا عالم علم فوج خدا پر
موسی نے دھرا ہے یہ بیضا کو عصا پر

53
انوار الٰہی کا خزینہ ہے یہ سینہ
دریائے  شجاعت کا سفینہ ہے یہ سینہ
ہم رتبۂ تابوت سکینہؑ ہے یہ سینہ
گھر جس میں وفا کا ہے وہ سینہ ہے یہ سینہ
مهتاب خجل نور میں خورشید ضیا میں
آئینہ کا پردا ہے گریبان قبا میں

54
کیا لکھئے ثبات قدم بازوئے شپیرؑ
کاغذ پہ سیاہی نہیں چلتی دم تحریر
مٹتا نہیں نقش ان کا مثال خط تقدیر
اقلیم شجاعت ہے انھیں قدموں کی جاگیر
تلواروں کے سو وار اگر سر پہ چلیں گے
یہ پاؤں جگہ سے نہ ہٹے ہیں نہ ہٹیں گے 

55
خاک اس کے جو نقش قدم پاک کی پائیں
افلاک سے آکر ملک آنکھوں سے لگائیں
حوران جناں کحل بصر اس کو بنائیں
زہاد تیمم  کے لیے فخر سے لا ئیں
اس خاک پہ طائر کوئی لوٹے تو ہما ہو
اعمیٰ اسے آنکھوں سے لگائے تو ضیا ہو

56
یہ شان علم اور پھریرے کا وہ عالم
یہ ابر کرم ہے تو ہے وہ نیّر اعظم
پنجے کو ہے پردے سے نکالے ہوے مریم
انگشت شہادت سے اشارہ ہے یہ ہردم
یہ عرش کا رتبہ ہے نہ افلاک کا رتبہ
ہے سب سے فزوں پجتن پاک رتبہ

57
سرو چمن آرائے ہدایت ہے یہ رایت
یا سورۃ والشمس کی آیت ہے یہ رایت
مہر فلک لطف و عنایت ہے یہ رایت
دست کرم شاہ ولایت ہے یہ رایت
جو سایہ میں اس کے ہے وہ سے ظل ہما میں
اعجاز ہے عیسؑیٰ کا پھریرے کی ہوا میں

58
ذکر علم نہ حمد ہے قرآن میں آیا
شیعوں کے سروں کا ہے یہی حشر میں سایا
مصروف جو امت کی طرف شاہ کو پایا
ہے بہر دعا ہاتھ علم نے بھی اٹھایا
شکل کف سائل جو ہے نچہ یہ سبب ہے
اللہ سے امت کی شفاعت کی طلب ہے

59
یہ وہ ہے علم جس کو پیمبرؑ نے اُٹھایا
کسی فخر سے حمزہؑ سے دلاور نے اُٹھایا
ہا تھ آیا شرف جب اسے جعفرؑ نے اُٹھایا
وہ اٹھ گئے دنیا سے تو حیدر نے اُٹھایا
ہوگا یہ ہما سایا فگن اب نہ کسی پر
بس خاتمہ ہے حضرت عباس علیؑ پر

60
ناگاہ علم دار نے جو لاں کیا رہوار
ڈنکے پہ لگی چوب میان صف اثرار
آواز سے قرنا کی لرزنے لگے کفار
تھی صاف صدا ہائے علمدار علمدار
شکل کف افسوس جلا جل سے عیاں تھی
مچھلی بھی نشانوں کی پھریرے میں طپاں تھی

61
کڑکا ہوا میدان شہادت میں قضارا
صحرائے پر آشوب لگا گونجنے سارا
تلواریں چمکنے میں یہ کرتی تھیں اشارا
قبضے میں ہیں غیروں کے نہیں زور ہمارا
چلوں سے ملاتے تھے عدو تیر جو رن میں
انگشت تاسف تھی کمانوں کی دہن میں

62
تانے تھا جو سینہ اسد اللہ کا فرزند
تھرآتا تھا نیزوں کا بھی دہشت سے ہر اک بند
انگلی سے بتاتے تھے نہ گو یائی تھی ہرچند
یہ حیدؑر صفدر کے کلیجے کا ہے پیوند
شان اسد اللہ ہے اس تشنہ گلو میں
آلودہ نہ کرنا ہمیں پیاسے کے لہو میں

63
ناگاہ کہا شمر سیہ رو نے یہ بڑھ کر
کیا قصد ہے اے وارث ذریت حیدر
ہے شکر قہار کہ امڈا ہے سمندر
گر صلح کریں آپ تو ہے جنگ سے بہتر
ہوگا یہ تلاطم کہ دل کوہ ہلے گا
ان تیغوں کے گھاٹوں میں تمہیں گھاٹ ملے گا

64
عباسؑ پکارے کہ خبردار ہم آئے
جاتا ہے کہاں ظالم غدار ہم آئے
اک وار میں اس پار سے اس پار ہم آئے
لے نہر سے اور گھاٹ سے ہشیار ہم آئے
تلوار کے وارث تہ افلاک ہمیں ہیں
آب دم شمیشر کے پیراک ہمیں ہیں

65
ہے زور علیؑ ہر رگ و ریشے میں ہمارے
کٹتا ہے پہاڑ ایک ہی تیشے میں ہمارے
شیر آ نہیں سکتا کبھی بیٹے میں ہمارے
ثابت قدمی آئی ہے پیشے میں ہمارے
دیکھیں تو ہم اس تیغ شر و روم کو تو روکو
دریا کو تو روکا ہے بھلا ہم کو تو روکو

66
فرما کے یہ شمشیر شر روم کو نکالا
ہالہ ہوا رہوار کو کاوے پہ جو ڈالا
ڈھالوں کا اٹھا ابر ہر ایک سمت سے کالا
بجلی جوگری ہو گیا لشکر تہ و بالا
غل ہوتا تھا کرتے تھے دوپارہ جو سپر کو
دو کر دیا انگشت سے احمد نے قمر کو

67
چمکی جو علمدار کی شمشیر شرر بار
معلوم ہوا عنصر خاکی کرۂ نار
نعرہ کیا غازی نے کہ یا حیدر کرار
چھیڑا جو ذرا بیچ میں تھا فوج کے رہوار
بجلی سی یکایک جو گری لشکر کیں پر
رہوار تھے اسواروں پہ اسوار زمیں پر

68
گھوڑے کو جو ڈپٹا کے کوئی سامنے آیا
رہوار سے رہوار کو غازی نے ملایا
بازوے ید اللہ کا زور اس کو دکھایا
تلوار کا قبضہ سر دشمن پہ لگایا
اللہ ری ضرب اس کی گیا خود تو سر میں
سر سینے میں پنہاں ہوا اور سینہ کمر میں

69
شمشیر تھی اک ڈاعقۂ قہر الٰہی
دم میں ہونے نابود نمودار سپا ہی
ہر غول پر آوبار تھا ہر صف پہ تباہی
تینوں کی سپیدی تھی نہ ڈھالوں کی سیاہی
بھاگے چلے جاتے تھے عدو جان کے ڈر سے
گرتی تھی جو سر پر تو اُترتی تھی کمر سے

70
للکارے یہ دریا کی طرف باگ اٹھا کر
لو نہر پہ ہم جاتے ہیں رو کے کوئی آکر
اسوار بہم ہو گئے نیزوں کو ہلا کر
چلائے عدو تیر کمانوں میں ملا کر
بڑھنا نہ خبردار جو اندیشہ جاں ہے
واں گھاٹ ہے تیغوں کا تو یاں تیر و کماں ہے

71
دریا کے کنارے پہ ہے وہ قلزم پر قہر
ہے خنجر و شمشیر و سناں جس کی ہر اک لہر
اس بحر سے ہو پار تو پہونچو کہیں تا نہر
چشمه تو وہ شیریں ہے مگر ہے اثر زہر
بے خوں میں ہوئے غرق نکل جاؤ تو دیکھیں
اس نہر سے اس مشک کو بھر لاؤ تو دیکھیں

72
عباسؑ کے نعرہ کیا رکتے ہیں کہیں شیر
ہیں شیز الٰہی  کے پسر صاحب شمشیر
یہ کہ کے جو جھپٹے تو زبردست ہوئے زیر
تلوار کے گھاٹ اُن کو اتارا نہ لگی دیر
تیغیں نہ صفیں اور نہ وہ قلزم نظر آیا
دریا پہ سمندر کا تلاطم نظر آیا

73
عباسؑ جب اس خون کے دریا کو گئے پیر
گھوڑے سے کہا حال بہت پیاس سے ہے غیر
چل نہر پہ اب جلد کہ ہے خاتمہ بالخیر
اعدا کے سروں پر سے اُڑا اسپ فلک سیر
بس چار مہ نو تو ہوا پر نظر آئے
عباسؑ علیؑ نہر کے اندر نظر آئے

74
دریا میں جو پہونچا اسد اللہ کا پیارا
للکار کے یوں فوج کو غازی نے پکارا
تم سب یہی کہتے تھے کہ ہے گھاٹ ہمارا
بتلاؤ کہ دریا ہے ہمارا کہ تمھارا
تم کہتے تھے ہم نہر پہ جانے نہیں دیتے
لو آؤ تو اب ہم تمھیں آنے نہیں دیتے

75
پیشانی پہ سجدے کا نشاں تھا کہ ستارا
پانی رخ پرنور سے روشن ہوا سارا
بر مردم آبی یہ خوشی ہو کے پکارا
عباسؑ کے چہرے کا کرو چل کے نظارا
منھ ملنے لگیں مچھلیان دامان علم پر
اٹھ اٹھ  کے حباب آنکھوں کو ملتے تھے قدم پر

76
آئی یہ ندا حضرت الیؑاس کی یک بار
صدقے ترے اے فوج حسینی کے علمدار
ہوں غرق خجالت کہ ہیں پیاسے شہ ابرار
ناحق یہ جفا کرتے ہیں سید پہ ستم گار
یہ مہر ہے جس کا اسے کیا آج قلق ہے
شاہد ہوں میں اس کا کہ یہ شپیرؑ کا حق ہے

77
پھر لڑیو تو اے حیدر کرار کے جانی
اک جام میں میں لا کے پلا دوں تجھے پانی
کہنے لگے عباسؑ بصد اشک فشانی
بھولی نہیں آقا کی مجھے تشنہ دہانی
چوبیس پھر پیاس کی تکلیف سہی ہے
جس لڑکی کا سقا ہوں وہ دم توڑ رہی ہے

78
بیتاب کیا دل کو سکینہؑ کے جو غم نے
جلدی سے بھرا مشک کو سقائے حرم نے
خیمے کی طرف رخ کیا اس ابر کرم نے
کی جست یکایک فرس تیز قدم نے
لڑتے ہوئے افضال خدا سے نکل آئے
پیاسے گئے اور نہر سے پیاسے نکل آئے

79
دریا سے نکلنا تھا کہ پھر فوج نے گھیرا
وہ چاند تھا اور شام کے بادل کا اندھیرا
سو گر پڑے گھوڑے کی جدہر باگ کو پھیرا
نعرہ تھا کہ اللہ مددگار ہے میرا
لاکھوں ہیں تو کیا ہے نہ رکوں گا نہ رکا ہوں
روباہ ہیں یہ میں پسر شیر خدا ہوں

80
لہراتا تھا سر پر علم دین کا پھریرا
تلوار سے پانی تھا ستم گاروں کا زہرا
تھا زخم بدن پر کہیں اوچھا کہیں گہرا
رہوار ہرن سا کہیں چمکا کہیں ٹھہرا
طاؤس کے ہوش اُڑتے تھے اس تیز پری سے
گھوڑا تھا سبک سیر نسیم سحری سے

81
جرأت میں تو بے مثل تھا اور جنگ میں یکتا
تھی شمر کو حیرت عمرو سعد کو سکتا
خورشید سا خود سرا نور تھا چمکتا
غصے میں جو تھے خون تھا آنکھوں سے ٹپکتا
جس صف کی طرف دیکھتے تھے شیر سے پھر کر
دو چار جواں خوف سے مر جاتے تھے گر کر

82
جب خیمے کا رخ کرتے تھے اک صف کو بھگا کر
تب دوسری صف سامنے جم جاتی تھی آکر
بڑھتے تھے وہ جب تیروں کو چلوں سے ملاکر
خم ہوتے تھے یہ مشک کو چھاتی سے لگا کر
تھا سامنا دو لاکھ کا اک تشنہ جگر سے
ششدر تھا فرس میں بھی نکل جاؤں کدھر سے

83
غل فوج میں تھا مشک کو لے جانے نہ دینا
پیاسوں تلک اس پانی کو پہونچانے نہ دینا
مشکیزے کے نزدیک سپر لانے نہ دینا
شپیرؑ بھی آویں تو انھیں آنے نہ دینا
تلواریں علم کرکے جو لشکر پہ جھکیں گے
بھرے ہوے دو شیر کسی سے نہ رکیں گے

84
ہے یکہ و تنہا ابھی آئے نہیں شپیرؑ
ہاں اے قدر انداز و کمانوں سے چلیں تیر
نیزے پہ چلیں نیزے تو شمشیر پہ شمشیر
سب ٹوٹ پڑو جلد مناسب نہیں تاخیر
آویں  بھی تو عباسؑ دلاور کو نہ پاویں
جیتا شہ مظلوم برادر کو نہ پاویں

85
ہوتا تھا ادھر قتل علمدار کا ساماں
گھبرائے ہوئے پھرتے تھے واں سرور ذیشاں
جاتے تھے کبھی خیمے میں بادیدۂ گریاں
زینب سے کبھی کہتے تھے اب تن سے چلی جاں
مشکیزہ لیے نہر سے عباسؑ  پھرے ہیں
پر آئیں گے کیونکر کہ ہزاروں میں گھرے ہیں

86
چلتے ہیں مرے بھائی پہ رن میں تبر و تیر
لڑتا ہے ستمگاروں سے وہ صاحب شمشیر
مٹتی ہے جہاں سے اسد اللہ کی تصویر
جاتا ہے مدد کرنے کو عباسؑ کی شپیرؑ
سب مل کے دعا مانگو کہ میں پاؤں سلامت
تیغوں سے بچا کر اُسے لے آؤن سلامت

87
زینب نے کہا سوئے نجف ہاتھ اٹھا کر
تم قبر میں کیا سوتے ہو اے حیدؑر صفدر
عباسؑ کو گھیرے ہوے ہے شام کا لشکر
یہ تیسرا دن ہے کہ نہیں پانی تیر
تا نہر کسی پیاسے کو جانا نہیں ملتا
پانی کوئی لاتا ہے تو لانا نہیں ملتا

88
بن پانی تڑپتی ہے مرے بھائی کی اولاد
میں زینبؑ دل خستہ ہوں سن لومری فریاد
عباسؑ کو آنے نہیں دیتے ستم ایجاد
اے کل کے مددگار یہی ہے دم امداد
یاں صبح سے ہے پیاس کا غل بے وطنوں میں
اور واں وہ بہشتی ہے گھرا تیغ زنوں میں

89
یہ کہتی تھی زینبؑ کہ چلے رن کی طرف شاہ
تلوار پکڑ کر علی اکبرؑ ہوئے ہمراہ
گھرا کے کہا زوجہ عباسؑ نے ناگاہ
بھائی کے سجانے کو چلے ہیں شہ ذیجاہ
ہے غیظ سا اس دم شہ والا کے پسر کو
اے بیبیو روکو کوئی زہرؑا کے پسر کو

90
جس طرح ہو روکو انھیں گر گر کے قدم پر
عباسؑ سے سو بھائی فدا شاہ امم پر
عاشق کی طرح دیتے ہیں دم بھائی کے دم پر
آئے تو یقیں ہے کہ خفا ہوویں گے ہم پر
بھائی کو اسی جا سے پکاریں شہ والا
میں یہ نہ کہوں گی کہ سدھاریں شہ والا

91
وہ رات تلک مجھ سے یہ کہتے تھے بہ تکرار
صاحب یہ مری بات نہ تم بھولیو زنہار
جب غل ہو کہ لشکر میں گھرا شہ کا علمدار
رونا نہ کبھی تم کہ کڑھیں گے شہ ابرار
بھجوائیں جو اکبرؑ کو تو بھجوانے نہ دینا
میدان میں آقا کو مرے جانے نہ دنیا

92
چلائی سکینہؑ سنو اچھے مرے بابا
لیتے چلو مجھکو بھی جہاں ہے مرا سقّا
عمو کے لیے آہ مرا دل ہے تڑپتا
بے دینوں نے پانی کے لیے ہے انھیں روکا
کہیو نہ مری پیاس کا غم کھاؤ چچا جان
میں پانی سے باز آئی چلے آؤ چچا جان

93
اب پیاس نہیں مجکو میں قربان تمھارے
چھوڑ آؤ مری مشک کو دریا کے کنارے
میں جیتی ہوں مرنے کی نہیں پیاس کے مارے
پانی کی نہیں چاہ تمہیں ہو مجھے پیارے
اچھے مرے عمو مجھے شکل اپنی دکھا دو
مشکیزے کا منھ کھول کے پانی کو بھادو

94
جو کہتے ہیں دشمن ہیں وہ تم پانی نہ لاؤ
ہے ہے نہ مرے واسطے تم خوں میں نہاؤ
میں اب نہ کہوں گی کہ مری پیاس بجھاؤ
مجکو یہ گوارا نہیں تم بر چھیاں کھاؤ
جب سے گئے ہو غم ہے اسی آن سے مجکو
شرمندہ نہ کیجے گا چچی جان سے مجکو

95
منھ اپنا چچی کو نہیں دکھلانے کی گھر میں
ڈیوڑھی پہ کھڑی ہون میں نہیں جانے کی گھر میں
میدان سے تدبیر کرو آنے کی گھر میں
حاجت نہیں کچھ پانی کے پہونچانے کی گھر میں
مشکیزے کے باعث تمھیں ٹوکیں گے ستمگر
پانی جو نہوگا تو نہ روکیں گے ستمگر

96
کہتی تھی سکینہؑ تو یہ باصد غم و حسرت
اور نہر پہ گھبرائے ہوے جاتے تھے حضرت
عباسؑ علمدار وہ اللہ پہ واں آگئی آفت
شانوں پہ لگی دونوں طرف تیغ کی ضربت
جس وقت قلم ہو کے گرے ہاتھ زمیں پر
وہ خون کے پرنالے بہے دامن زین پر

97
مشکیزے کے قسموں کو پکڑ دانتوں میں اکبار
ٹھکرانے لگا گھوڑے کو زخمی وہ علم دار
شوکت سے یہ پیدا تھا کہ ہیں جعفر طیار
فرزند پہ ہوتے تھے فدا حیدؑر کرار
ہلتا تھا نہ مشکیزہ نہ جنبش تھی دہن کو
ایک شیر تھا منھ میں لیے جاتا تھا ہرن کو

98
ناگاہ ہوا مشک سے اک تیر ستم پار
اس وقت تو رونے لگے عباسؑ علمدار
بہنے لگا سینے سے لہو ہو کے دل زار
دے پٹکا سر پاک کو ہرنے پہ کئی بار
گھبرایا نہ جب ہاتھ ہر اک کٹ گیا اس کا
مشکیزے کے چھدنے سے جگر پھٹ گیا اس کا

99
خوں شانوں سے مثل دہن مشک روان تھا
تاقت جو نہ تھی حالت غش میں وہ جواں تھا
خیمه شہ مظلوم کا آنکھوں سے نہاں تھا
اک شخص پس پشت لیے گرز گراں تھا
اک بار اشارہ جو کیا لشکر کیں نے
مارا سر عباسؑ پہ اک گرز لعیں نے

100
اس ضرب سے سر ہو گیا غازی کا دو پارا
تیورا کے گرے گھوڑے سے اور شہ کو پکارا
یا سبط نبی اہل ستم نے مجھے مارا
اس دم شہ دیں کو نہ رہا ضبط کا یارا
اعدا کو ہٹاتے ہوئے شمشیر سے آئے
بھائی کی جو آوازہ سنی شیرسے آئے

101
عباسؑ کو ریتی پہ تڑپتا ہوا پایا
دل میں یہ اٹھا درد کہ منھ کو جگر آیا
چلائے یہ کیا مجکو مقدر نے دکھایا
مارا گیا ہے ہے اسد اللہ کا جایا
اعدا نے مٹایا ہے نشانی کو علی کی
بس آج کمر ٹوٹ گئی سبط نبی کی

102
لاشے سے لپٹ کر یہ بصد درد پکارے
صدقے ترے اے یار وفادار ہمارے
دنیا میں یہ مظلوم جیئے کس کے سہارے
ہے ہے مرے عاشق مرے سید مرے پیارے
کمزور اسی داغ سے ہم ہو گئے بھائی
یہ ہاتھ مرے تھے جو قلم ہو گئے بھائی

103
عباسؑ نے کی شہ پہ نظر ہوش میں آکر
بولا نہ گیا روئے زباں خشک دکھا کر
سر بھائی کے قدموں پر ملا اشک بہا کر
دنیا سے گئے نزگسی آنکھوں کو پھرا کر
حیدؑر کی صدا آئی کہ لو مر گئے عباسؑ
تنہا ہوئے شپیؑر سفر کر گئے عباسؑ

104
زہراؑ کی صدا آئی علمدار سدھارے
بیکس ہوے شپیؑر کہ غمخوار سدھارے
حضرت نے کہا صفدر و جرار سدھارے
دنیا سے مرے جعفر طیّار سدھارے
جنت کو گئے ہم سے یہ کیا کر گئے بھائی
باتیں ابھی کرتے تھے ابھی مر گئے بھائی

105
سر پیٹ کے ہاتھوں سے پکارے شہ عالم
ہے ہے مرے جعفرؑ مرے حمزہؑ مرے رستم
ہے ہے مرے یاور مرے بازو مرے ہمدم
ہے ہے مرے صفدر مرے حیدؑر مرے ضیغم
مرنے سے ترے زور گھٹا سبط نبیؑ کا
تو قوت بازو تھا حسینؑ ابن علیؑ کا

106
خاموش انیس اب کہ جگر ہو گیا گھائل
اس نظم کا دیویں گے صلہ سرور عادل
ہر چند یہ کہنا نہیں تعریف کے قابل
ہاں نام ہے شپیرؑ کے مداحوں میں داخل
اس کا نہیں دعوی کہ میں کون ہوں کیا ہوں
کیا میری حقیقت ہے کہ میں ہیچمداں ہوں


1
رباعی
بیزار علیؑ کو مال و زر سے پایا
طاعت ہی میں ہر شام و سحر سے پایا
الله نے دی تیغ نبیؐ نے دختر
رتبہ یہ اُدھر سے وہ ادھر سے پایا

رباعی
اعلیٰ رتبہ میں ہر بشر سے پایا
افضل انھیں خضر راہبر سے پایا
یہ درد نہ ملتا تو بھٹکتے پھرتے
جنت کا پتہ علی کے گھر سے پایا
