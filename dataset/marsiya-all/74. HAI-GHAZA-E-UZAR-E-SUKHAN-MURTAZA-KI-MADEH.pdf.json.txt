www.emarsiya.com

ہے غازہ عذار سخن مرتضیٰ کی مدح
زیبائش کلام ہے مشکل کشا کی مدح
مصباح بزم نور ہے دست خدا کی مدح
آرائش بیاں ہے شہ لافتی کی مدح
ان کا کلام دونوں جہاں میں سعید ہے
حب علیؑ بہشت بریں کی کلید ہے

فردوس بوستان جناب امیرؑ ہے
جبریل مدح خوانِ جناب امیرؑ ہے
عرش عُلا مکان جناب امیرؑ ہے
حق کی زباں، زبان جناب امیرؑ ہے
قدرت عیاں ہے اُن سے خدائے قدیر کی
قرآن میں ثنا ہے جناب امیرؑ کی

عرش علا مقام جناب امیر ہے
جنت کا باب، باب جناب امیر ہے
حق کا غضب، عتاب جناب امیر ہے
شیر خدا خطاب جناب امیر ہے
کیوں ہو نہ فخر بنت اسد ایسے لال سے
خورشید کانپتا ہے علیؑ کے جلال سے

آرام جاں ولاے جناب امیر ہے
دنیا و دیں، عطاے جناب امیر ہے
شیعوں کی جاں فداے جناب امیر ہے
اکسیر خاک پاے جناب امیر ہے
گیتی کو ان کے فیض قدم سے شرف ملا
چھانی نجف کی خاک تو دُر نجف ملا

کیا عزت و وقارِ جناب امیر ہے
رُوح القدس نثارِ جناب امیر ہے
کیا اوج و اقتدار جناب امیر ہے
ہر شے پہ اختیار جناب امیر ہے
جن و ملک ہیں تابع فرماں امام کے
دونوں جہاں ہیں زیر نگیں ایک نام کے

عالم میں بے عدیل جناب امیر ہے
قسّام سلسبیل، جناب امیر ہے
استاد جبرئیل جناب امیر ہے
ذوالکفل کا کفیل جناب امیر ہے
احسان کس نبی و وصی پر کیا نہیں
وہ کون سی مہم تھی جسے سر کیا نہیں

عالم کا دستگیر جناب امیر ہے
کونین کا امیر، جناب امیر ہے
شاہ فلک سریر جناب امیر ہے
سلطاں نبیؐ، وزیر جناب امیر ہے
کس کو شرف کریم نے ایسا عطا کیا
دونوں جہان کا جسے مشکل کشا کیا

قطرے کو رشک گوہر یکتا کرے علیؑ
ادنی کو ایک آن میں اعلیٰ کرے علیؑ
اعمیٰ کو چشم فیض سے بینا کرے علیؑ
چاہے تو ہر درخت کو طوبیٰ کرے علیؑ
دب جائے آسماں یہ زمین کی شکوہ ہو
گر کاہ کو وقار وہ بخشیں تو کوہ ہو

دم میں روا ہر ایک کا مطلب کرے علیؑ
عقدے کھلیں کرم کی نظر جب کرے علیؑ
کوکب کو ماہ، ماہ کو کوکب کرے علیؑ
شب کو جو دن، تو دن کو بھی شب کرے علیؑ
آنکھیں جو وہ ملے قدم بو تراب سے
اس ہاتھ کو (ہو) فخر جو ہو مَس رکاب سے

دوزخ کو رشک گلشن جنّت کرے علیؑ
ناجی ہو جس کے حال پہ رحمت کرے علیؑ
دم میں گدا کو صاحب دولت کرے علیؑ
جو چاہے جس بشر کو عنایت کرے علیؑ
شیعوں کو خوف کیا کہ علیؑ سا کفیل ہے
جنت بھی وقف، چشمہ کوثرسبیل ہے

بیکس کو تخت و تاج کا وارث کرے علیؑ
دشمن کو رزق دوست کا باعث کرے علیؑ
جس شے کو چاہیے خلق میں حادث کرے علیؑ
زائل کرم سے خوف حوادث کرے علیؑ
ہرگز ہوا چراغ کی لو تک نہ آ سکے
کیا تاب ہے جو آگ کو پانی بجھا سکے

جس شے کو چاہے عرش مدارج کرے علیؑ
شہرہ ہو، جس کے نام کو رائج کرے علیؑ
وہ خارجی رہے، جسے خارج کرے علیؑ
بیمار کو شفا کا معالج کرے علیؑ
ہر شے فشار دست غضب سے ہلاک ہو
جس پر نگاہ قہر ہو پیوند خاک ہو

عاصی کو باغ خلد کا فاتح کرے علیؑ
طالع کو اک اشارے میں صالح کرے علیؑ
تاریک شب کو صبح سے واضح کرے علیؑ
حق ہو وہ سوئے حق جسے راجح کرے علیؑ
گو ہو گناہ گار مگر رستگار ہو
سختی مرگ ہو نہ لحد میں فشار ہو

دشمن کو اپنے داخل دوزخ کرے علیؑ
گرم اس کی قبر صورت مطبخ کرے علیؑ
نار سقر محب کے لیے یخ کرے علیؑ
زائل کرم سے زحمت برزخ کرے علیؑ
وہ عرش قدر حکم جو دے انقلاب کا
پھر جائے منہ ادھر سے اُدھر آفتاب کا

شق القمر مثال محمدؐ کرے علیؑ
سنگ و خذف کو لعل و زبرجد کرے علیؑ
آئی ہوئی سروں پہ بلا رد کرے علیؑ
بے خانماں کو صاحب مسند کرے علیؑ
دم میں گدا کو حشمت سلطاں عطا کرے
اک مور کو بساط سلیماںؑ عطا کرے

دن کی طرح سے شب کو منور کرے علیؑ
جلوے سے آفتاب کو ششدر کرے علیؑ
پتھر کو لعل، قطرے کو گوھر کرے علیؑ
آب دہن سے خشک شجر تر کرے علیؑ
جس گل کو ہاتھ سے نہ چھوئیں پائمال ہو
سایہ کریں تو خلد میں طوبی نہال ہو

عزت ہو اُس کی جس کو معزز کرے علیؑ
فیض اُس سے پائیں سب جسے فائز کرے علیؑ
حق سمجھیں سب جس امر کو نافذ کرے علیؑ
پشّے سے پیل مست کو عاجز کرے علیؑ
کار قوی ضعیف سے گروہ جناب لے
کنجشک شاہباز کو پنجے میں داب لے

خاروں کو غیرت گل نورس کرے علیؑ
آہن ہو گر نظر طرف خس کرے علیؑ
رشک طلا ہو مِس کو اگر مَس کرے علیؑ
ٹھوکر لگا کے سنگ کو پارس کرے علیؑ
آہن کو رنگ دیں تو زر سرخ زرد ہو
مٹھی میں خاک اٹھائیں تو اکسیر گرد ہو

آتش کو آب، آپ کو آتش کرے علیؑ
عاصی کے روے زشت کو مہوش کرے علیؑ
ویراں مکاں کو روضۂ دلکش کرے علیؑ
میناے مے کو سرکہ بے غش کرے علیؑ
قطرے میں اس کے فیض سے موتی کی آب ہو
بخشیں وہ نور اگر تو سُہا آفتاب ہو

آہن کو غیرتِ زر خالص کرے علیؑ
کامل ہو گر نظر سوئے ناقص کرے علیؑ
ظاہر کتاب حق کے قصائص کرے علیؑ
کفار کے دلوں کو منغص کرے علیؑ
گروہ کریم اوج سعادت عطا کرے
بال مگس کو ہمسر بال ہما کرے

خونِ جبیں کو غازہ عارض کرے علیؑ
تیغوں تلے اداے فرائض کرے علیؑ
زائل جہاں کے دم میں عوارض کرے علیؑ
پشّہ کو پیل مست پہ قابض کرے علیؑ
رتبہ جو ابتدا کا وہی اختتام کا
خالق کا گھر ہے مولد و مشہد امامؑ کا

ارفع کو پست، پست کو ارفع کرے علیؑ
اضعف کو ایک آن میں اشجع کرے علیؑ
ساری زمیں کو تخت مرصّع کرے علیؑ
جس گھر کو چاہے نور کا مطلع کرے علیؑ
عز و شرف اگر وہ دو عالم کا تاج دے
ذرے کو کانپ کرشہ خاور خراج دے

دن کی طرح سے رات کو روشن کرے علیؑ
دامان شب کو غیرت گلشن کرے علیؑ
گل کو جواہرات کا معدن کرے علیؑ
کندن ہو گر نظر سوے آہن کرے علیؑ
ہل جائے لب اگر شہِ والا صفات کا
ہو آب تیغ میں اثر آب حیات کا

نور خدا عیاں ہو جدھر رو کرے علیؑ
طرہ وہ گل ہو سب پہ جسے بو کرے علیؑ
غصے میں گر اشارۂ ابرو کرے علیؑ
آہو کو شیر، شیر کو آہو کرے علیؑ
اللہ رے نہیب شہ حق پرست کا
پشّہ سے کانپتا ہے جگر پیل مست کا

کیوں کہ بشر مناقب حیدر کرے بیاں
ہے معترف قصور کی اس ذکر میں زباں
مملو علیؑ کے وصف سے ہے دفتر جہاں
دشوار ہے شمار نجومِ نُہ آسماں
عرش خدا بمرتبہ آں جناب ہست
خاکش بسر کہ خاک در بوتراب ہست

حامی جو تھے خلیل خدا کے میان نار
اس نور حق نے کر دیا آتش کو لالہ زار
یحییٰ کا فخر، موسیؑ عمراں کا افتخار
داؤدؑ کا شرف، تو سلیماںؑ کا اقتدار
باعث یہی تھا جاہ و حشم کے وفور کا
نقش نگیں تھا اسم مبارک حضور کا

ایماں کے تن کی جان ہے تولّائے بو ترابؑ
ہے جنتی وہی جو ہے شیداے بوترابؑ
کحل بصر ہے خاک کف پاے بو ترابؑ
ہے مسند رسولؐ خدا جاے بو ترابؑ
بے فصل مقتدا ہیں، ولی ہیں امامؑ ہیں
یہ جانشین حضرت خیرالانامؑ ہیں

لکھوں حروف اسم مقدس کی گر ثنا
ثابت یہ عین سے ہے کہ عالی ہے مرتبا
لام علیؑ ہے لمعہ انوار کبریا
اس لام سے حصول ہے اسلام کی جِلا
کیا، لطف حق سے اسم مقدس کی شان ہے
ی سے یقیں ہوا کہ یہی دیں کی جان ہے

ہم نام حق ہے نام خدا مرتضیٰ کا نام
ہے عین سے علیؑ کے دو عالم میں فیض عام
ہے ل، عدل و علم و عنایت سے لاکلام
عزت کی ابتدا تو ورع کا ہے اختتام
دیں کی یہی ہے اصل یہی عین فرع ہے
آغاز عرش کا ہے تو انجام شرع ہے

اس لام کے ہے لطف و عنایت میں کیا کلام
ہے منجلی کہ پاتا ہے اس سے جِلا کلام
ہے لا الٰہ سے کوئی بہتر بھلا کلام
یہ لام ہے کلام الٰہی میں لا کلام
یہ علم کی ہے جان، الف لام میم ہے
لام علیؑ اشارۂ لطف علیم ہے

مشہور ہے جہاں میں یداللہ کا وقار
یعسوب دیں، یم کرم و فیض کردگار
یٰسین میں امام مبیں ہے وہ نامدار
ہے سب پہ شانِ آیۂ یوفون آشکار
عالم میں یمن کا اسی ي سے ظہور ہے
یای علیؑ نہیں ہے یہ دریای نور ہے

کعبہ میں جب کہ دوش نبیؐ پر رکھے قدم
طاقوں سے کانپ کانپ کے خود گر گئے صنم
ہفت آسمان و عرشِ بریں لوح اور قلم
طوبیٰ و کوثر و فلک و گلشن ارم
ساتوں نہ آسماں ہی فقط زیر دست تھے
یہ سب بلندی قد بالا سے پست تھے

عاجز ہے وصف حیدر صفدر میں خلق سب
کیا مُشتِ خاک سے ہو بھلا مدح نورِ رب
معجز نما امام زماں سرورِ عرب
روشن ہے آفتاب سے جس کا حسب نسب
ذات علیؑ سے کفر جہاں برطرف ہوا
خود معجزوں کو ذات علیؑ سے شرف ہوا

عاجز جہاں تلک تھے وہ سر خفی رب
تھے شمع کی طرح سے جلی ان پہ سب کے سب
جو سانحے زمیں پہ گذرتے تھے روز و شب
دیتی تھی سب علیؑ کو خبر وہ بصد ادب
اخبار فوق و تحت پر اک دم گذرتی تھی
تحت الثریٰ کا حال زمیں عرض کرتی تھی

ہے باب معجزات یداللہ میں لکھا
ڈیوڑھی پہ جلوہ گر تھے شہنشاہ لافتی
جو اہل کوفہ آئے کھلے سر برہنہ پا
چلّائے سب دُہائی ہے اے کل کے پیشوا !
مشکلکشا ہیں آپ، شہر دیں پناہ ہیں
لیجے خبر کہ ہم کئی دن سے تباہ ہیں

پونچھا سبب تو عرض انھوں نے کیا یہ حال
طغیانی پر ہے آب فرات ان دنوں کمال
بہیّہ غضب کی آئی ہے یا شیر ذوالجلال
گھر سب کے منہدم ہیں زراعت ہے پائمال
جانیں بچیں جو باڑھ میں دریا کی فرق ہو
یہ خوف ہے کہ شہر نہ پانی میں غرق ہو

کوسوں تلک ہے عالم آب اے امام دہر
جیتے ہیں چار دن سے تلاطم میں اہلِ شہر
چلتی ہے مثل تیغ جگہ پر ہر ایک نہر
کیجے مدد، کہ باڑھ ہے یہ یا خدا کا قہر
اے نوح عصر خلق میں فریاد و آہ ہے
کشتی کشت کار غریباں تباہ ہے

اُٹھا یہ سُن کے کشتی امت کا ناخدا
کی زیب دوش صاحب معراج کی قبا
سر پر رکھا عمامۂ محبوب کبریا
پہنے وصی نے پاؤں میں نعلینِ مصطفاؐ
آگے چلے رفیق، جلو میں پسر چلے
لے کر عصا نبیؐ کا شہر بحر و بر چلے

وه بحر نور جب سوے دریا ہوا رواں
سب اہلِ شہر ساتھ چلے چھوڑ کر مکاں
ہمراہ تھے حسینؑ و حسنؑ سرور زماں
شمشاد بوستان شرف رونق جہاں
ہمراہ مہر دو مہ تاباں تھے راہ میں
سرو روان خلد خراماں تھے راہ میں

وہ آسمان نور ہیں یہ ماہ و آفتاب
وہ دو کتاب علم کی فصلیں ہیں اور یہ باب
وہ بے عدیل دونوں جہاں میں یہ انتخاب
وہ عرش بارگاہ، یہ دونوں فلک جناب
وہ تھے اگر قسیم گلستان خلد کے
سردار تھے یہ دونوں جوانان خلد کے

یہ دوستون کعبۂ ایماں وہ رکن دیں
وہ بے بہا ہیں، تو یہ گوہر ثمیں
انگشتری پہ قائم قدرت کے وہ نگیں
تھے وہ مکانِ عز و شرف اور یہ دو مکیں
وہ زیب بخش کرسی رب عظیم تھے
یہ دونوں گوشوارۂ عرش کریم تھے

قرآں وہ اور یہ سورۂ وَالشمس والضحیٰ
کَا الشَّمسُ ف اللّيالی و كَا الْبَدْرُ فی الدُّجٰى
وہ معدن سخا تھے تو یہ منبع عطا
وہ باغ مدعا، یہ گل گلشن وفا
حامی دیں تھے وہ، یہ نگہبان شرع تھے
وہ نخل دیں کے اصل تھے یہ دونوں فرع تھے

نزدیک دجلہ آئے جو سلطان بحر و بر
تھے نورِ عین فاطمہؑ پہلو میں جلوہ گر
لہروں نے دوڑ دوڑ کے رکھا قدم پہ سر
بہر وضو بڑھا فلک نور کا قمر
دست علیؑ جواب میں سایہ فگن ہوا
اس وقت بحر رحمت حق جوش زن ہوا

جب پڑھ چکا نماز وہ حلال مشکلات
اس دم کیا عصا سے اشارہ سوے فرات
کم ہو گیا وہ آب رواں تین چار ہات
پڑھنے لگے درود محبان نیک ذات
پانی کا زور آپ کے بڑھنے سے گھٹ گیا
آب فرات دور تلک وہاں سے ہٹ گیا

فرمایا بس! تو سب نے کہا یا شہ زماں
پانی میں دور تک ہے زراعت ابھی نہاں
مارا عصا جو آب پہ مولا نے ناگہاں
پانی یہ کم ہوا کہ نظر آئیں مچھلیاں
اک شور تھا کہ خلق کے سردار آپ ہیں
ہر خشک و تر کے مالک و مختار آپ ہیں

اُن مچھلیوں سے تب یہ علیؑ نے کیا خطاب
پہچانتی ہو تم مجھے اے ماہیان آب
گویا نہ تھی زباں پہ یہ سب نے دیا جواب
بیشک ہے تو وصی رسولؐ فلک جناب
تجھ کو خدا نے گوہر بحر شرف کیا
ناری ہیں وہ جنھوں نے ترافق تلف کیا

کیوں مومنو! علیؑ کا سا (تھا) رتبۂ جلیل
مولاے خلد قاسم تسنیم و سلسبیل
الیاس کا شرف ثمر گلشن خلیل
فرزند اس جناب کا پیاسا ہوا قتیل
بچے پھڑک رہے تھے کلیجا کباب تھا
اک دن اسی فرات پہ کیا قحط آب تھا

تھے مسجد نبیؐ میں شہنشاہ لافتیٰ
بیمار تھے امام حسنؑ سرور ھدا
منھ چوم کر علیؑ نے کہا تم پہ ہیں فدا
کیا لو گے اے گل چمن سیدالورا
پہلے زباں سے اپنی ادا شکر رب کیا
بابا سے پھر انار حسنؑ نے طلب کیا

دست خدا نے ہاتھ بڑھایا جو ایک بار
پیدا ہوئی ستون سے اک شاخ باردار
نیچا کیا جو ہاتھ تو تھے اس میں چار انار
توڑے امام دیں نے وہ رمان خوشگوار
اس میں سے دو علیؑ نے حسن کو عطا کیے
اور دو حسین تشنہ دہن کو عطا کیے

بیٹوں سے پھر یہ کہنے لگے شاہ حق شناس
لے جاؤ ان اناروں کو تم فاطمہؑ کے پاس
اس وقت کی حسنؑ نے یہ حیدرؑ سے التماس
آئے یہ کس جگہ سے انار اے فلک اساس
فرمایا مالک چمن روزگار ہیں
یہ چاروں، باغ خلد بریں کے انار ہیں

جس وقت تم نے مجھ سے کیے تھے طلب انار
روح امیں کو تب یہ ہوا حکم کردگار
خالی انار سے ہے گلستان روزگار
ہاں توڑ کر بہشت سے لے جا انار چار
نار ان کے واسطے ہے عمل جن کے زشت ہیں
حصے میں پنجتن کے یہ آٹھوں بہشت ہیں

اک دن کیا نبیؐ سے کسی شخص نے سوال
معلوم سب ہے آپ کو مولا جہاں کا حال
مختار بحر و بر کے ہیں، محبوب ذو الجلال
منبع کہاں ہے آب کا یا شاہ خوش خصال !
ارشاد آپ کیجیے اپنی زبان سے
پیدا زمیں سے ہوتا ہے یا آسمان سے

یہ سُن کے اس سے کہنے لگے سید البشرؑ
جا کوہ بوقبیس پہ اے مرد خوش سِیَر
چڑھ جانا اس پہاڑ پہ بے خوف بے خطر
وہاں جا کے تجھ کو معرکہ اب آئے گا نظر
خالق کے بحر فیض کی لہریں بھی دیکھ لے
منبع بھی جا کے دیکھ لے نہریں بھی دیکھ لے

گو راہ تھی پہاڑ، مگر کوہ پر گیا
داخل ہوا درے میں تو دیکھا یہ ماجرا
اک تخت سنگ سبز ہے اس میں رکھا ہوا
بالاے تخت سوتا ہے اک بندۂ خدا
چاروں طرف بلند مگر حق کا نور ہے
سمجھا کہ ہیں یہ حضرت موسیٰ وہ طور ہے

دیکھا جو اس نے نور الہی کو جلوہ گر
تھرایا جسم، کرنے لگی خیرگی نظر
بولا یہ در پہاڑ کا یا نور کا ہے گھر
پڑھتا ہوا درود گیا وہ قریب تر
دیکھا کہ ساری شکل تو ہے بو تراب کی
جاری دس انگلیوں سے ہیں دس نہریں آب کی

لپٹا قدم سے بازوے خیر الورا کے وہ
قربان سات بار ہوا مرتضیٰؑ کے وہ
پھر آیا ہاتھ چوم کے دست خدا کے وہ
حیراں ہوا رسولؐ کی خدمت میں آ کے وہ
آرام میں وہاں شہِ گردوں اساس تھے
دیکھا جو آن کر تو محمدؐ کے پاس تھے

سب شان کبریا ہے یداللہ سے عیاں
دست خدا و ناصر پیغمبرؐ زماں
طاقت وہ تھی کہ عالم حیرت میں تھا جہاں
خیبر کا دَر تھا یا کہ زمین پر تھا آسماں
یوں دست چپ سے آپ نے در کو اٹھا لیا
معلوم یہ ہوا کہ سپر کو اٹھا لیا

اک دن وہ تھا کہ کر دیا خندق پہ در کو پُل
اندھیر تھا چراغ ہدایت ہوا جو گل
رسّی تھی اور گردن سردار جزو کل
چھینو! حق علیؑ کو یہ تھا غاصبوں میں غل
سمجھے نہ منزلت کو جناب امیرؑ کی
مکاروں نے بھلا دیں حدیثیں غدیر کی

رکھا نہ یاد آیۂ یَا اَيُّهَا الرَّسُول
حکم خدا و حکم نبیؐ کو کیا عدول
سب جانتے تھے باغ فدک تھا حق بتول
وہاں کانٹے بوئے غاصبوں نے جس جگہ تھے پھول
بوئے ہوئے چمن کئی تاراج ہو گئے
سادات نان خشک کو محتاج ہو گئے

دنیا میں فاطمہ کو فقط تھی پدر کی آس
ماتم میں فاقے کرنے لگی وہ خدا شناس
اک باغ دے گئے تھے رسول فلک اساس
وہ باغ بھی نہ رہنے دیا فاطمہ کے پاس
خاتون روزگار کو مغموم کر دیا
بیٹی کو حق سے باپ کے محروم کر دیا

شوریٰ یہی شقیوں میں تھا اور قیل و قال
کون اُٹھ گیا جہاں سے یہی مطلق نہ تھا خیال
پُرسا تو کیسا دفن کو آئے نہ بد خصال
ہولی نماز میت محبوب ذوالجلال
ماتم میں کی نہ آکے شراکت بتولؑ کی
آئے تو قبر کھودنے آئے رسولؐ کی

تھا ماتم رسول میں یہ فاطمہ کا حال
گوندھے نہ تا بہ مرگ جو کھولے تھے سر کے بال
جس حجرے میں کیا تھا محمدؐ نے انتقال
وہاں لوٹتی تھی صورت بسمل وہ خوشخصال
ہردم پکارتی تھیں شہ کائنات کو
اٹھتی تھیں اس جگہ سے نہ دن کو نہ رات کو

خالی رسولِؐ حق کے جو رہنے کا تھا مکاں
آنسو نہ چشم پاک سے تھمتے تھے کوئی آں
تکیوں کو سونگھ سونگھ کے کرتی تھیں یہ بیاں
اب کون ان پہ رکھے گا سر ہائے بابا جاں
راحت کا اس یتیم کے نقشہ بگڑ گیا
آباد قبر آپ نے کی، گھر اجڑ گیا

آنکھوں میں اشک، جسم میں رعشہ، جگر میں درد
بالوں پہ سب زمین کی خاک، اور تن پہ گرد
مانند کہربا رخ انور کا رنگ زرد
شدت تپ فراق کی اور ہاتھ پاؤں سرد
اُٹھیں جو آہ کر کے تو جی سن سنا گیا
ہے ہے پدر زباں سے کہا اور غش آگیا

جس وقت منہ کو ڈھانپ کے روتی تھی وہ جناب
رہتی تھی اس گھڑی نہ کسی کے جگر کو تاب
آنکھیں کسی بشر کی نہ تھیں آشناے خواب
روتے تھے طائران ہوا، ماہیانِ آب
ہوتا تھا حشر بنت نبیؐ کے بیان پر
روتے تھے جن زمیں پہ ملک آسمان پر

تنگ آگئے جو گریہ زہرا سے خاص و عام
کی عرض سب نے آکے علیؑ سے کہ یا امام
بے چین ہیں گھروں میں زن و مرد، صبح و شام
رونے سے فاطمہؑ کے ہے اب آب و خور حرام
کہیے کہ تلخ کیجے نہ سب کی حیات کو
گر دن کو آپ روئیں تو ساکت ہوں رات کو

زہراؑ کے پاس جا کے کہا مرتضیٰ نے تب
اے جسم و جان (و) راحت روح رسولؐ رب
شاکی تمھارے رونے سے ہیں اہلِ شہر سب
کہتے ہیں ہم کو تلخ ہے آب و طعام اب
ملتا ہے دن کو چین نہ راتوں کو سوتے ہیں
سب عورتیں بھی روتی ہیں بچے بھی روتے ہیں

بولی علیؓ سے رو کے وہ خاتونِ روزگار
جا کر کہو کہ کہتی ہے زہرا جگر فگار
کر دو بحل کہ دل پہ نہیں میرا اختیار
شاکی نہ ہو، بہت نہ جیے گی یہ سوگوار
بھرتی ہوں اپنی زیست کے دن نیم جاں ہوں میں
کیوں دق ہو چند روز کی اب میہماں ہوں میں

ایسے شفیق باپ کا کیوں کر کروں نہ غم
مانگو دعا کہ تن سے نکل جائے میرا دم
کم ہوئے تا بہ مرگ یہ ایسا نہیں الم
تڑپوں گی لحظہ لحظہ تو پیٹوں گی دم بدم
دامن کو آنسوؤں سے بھگونا نہ جائے گا
آنکھیں ہیں جب تلک تو یہ رونا نہ جائے گا

اُس دن سے ساتھ بیٹوں کو لے کر وہ نوحہ گر
بیرون شہر جاتی تھیں اُٹھ کر دم سحر
قبروں میں دفن تھے شہداے اُحد ادھر
یوں مقبروں میں روتی تھیں تا شام بیٹھ کر
کٹتا تھا دن بکا میں جو اس نیک نام کو
لے آتے تھے علیؑ ولی جا کے شام کو

لکھا ہے یہ کہ تھا وہیں اک نخل بارور
سائے میں اُس کی بیٹھ کے روتی تھیں دوپہر
پہونچی جو غاصب حق حیدر کو یہ خبر
کاٹا جناب فاطمہ کی ضد سے وہ شجر
کیا کیا جفا گذر گئی اس دل ملول پر
اوس دن سے دھوپ رہتی تھی بنت رسولؐ پر

جس وقت کاٹتے تھے شجر کو وہ بد خصال
کہتی تھیں روکے فاطمہ زہرا بصد ملال
کیا اس شجر کو کاٹ کے ہو جاؤ گے نہال
کاٹو ہرا بھرا نہ شجر بہر ذو الجلال
کرتے ہو یہ جفا و ستم کس قصور پر
رہنے دو اس درخت کا سایہ قبور پر

زہراؑ تو غم میں باپ کے روتی تھی صبح و شام
قرآں کے جمع کرنے میں مصروف تھے امامؑ
پر مشورہ لعینوں میں تھا اور یہ کلام
صورت بھی اب دکھاتے نہیں شاہ خاص و عام
ہرگز ڈرو نہ احمد مرسلؐ کی آل سے
بیعت طلب کر اسد ذوالجلال سے

آئے جناب فاطمہ کے گھر پہ مل کے سب
کوئی شقی تو نار لیے تھا کوئی حَطب
کہتا تھا ریسمان لیے کوئی بے ادب
باندھوں گا اس سے گردن شاہنشہِ عرب
دربند ہے تو کھینچ لو حلقہ مڑوڑ کے
درّانہ گھس چلو درِ حیدر کو توڑ کے

غل کر کے جب ہلانے لگے در کو اہل شر
طاقت نہ تھی مگر گئیں زہراؑ قریب در
رو کر کہا ستاتے ہو کیوں مجھ کو اس قدر
میں فاقہ کش ہوں سر پہ نہیں سایۂ پدر
پُرسا رسولِ حق کا مجھے دینے آئے ہو
چھینا فدک تو اب کہو کیا لینے آئے ہو

توڑو نہ تم اسے در رحمت ہے گھر مرا
دنیا نہ پھر رہے گی کھلے گا جو سر مرا
کرتے تھے پاس حضرت خیر البشر مرا
کیا ناریو جلاؤ گے آتش سے گھر مرا
کچھ تم کو پاس حضرت آلِ عبا نہیں
نامحرموں، ہٹو مرے سر پر رِدا نہیں

کہنے لگے یہ تب بہ خشونت وہ تند خو
گھر میں جنھیں چھپایا ہے ان کو نکال دو
فرمایا فاطمہ نے یہ کیا بات کہتے ہو
ایسی ہوں میں کہ گھر میں چھپاؤں گی غیر کو
یہ بے پدر خدا سے طلبگارعون ہے
حیدر ہیں، یا حسین و حسن اور کون ہے

میں سوگوار گھر میں ہوں یا خویش مصطفی
قرآں کے چند جزو ہیں اور کُل کا پیشوا
سبطین مصطفیٰ کو کرو گے اسیر کیا
باندھو گے کیا رسن سے یداللہ کا گلا
کیا کام ہے علیؑ ابھی باہر نہ آئیں گے
قرآں کو جمع کر لیں تو صورت دکھائیں گے

منھ سے جناب فاطمہؑ کے جب سنی یہ بات
اُس بُت پرست نے در کعبہ پہ ماری لات
یوں در گرا کہ دب گئی وہ فخر کائنات
اور مر گیا شکم میں پسر صاحب حیات
پہلو پکڑ کے بنت نبیؐ نے جو آہ کی
جنبش میں آئی قبر رسالت پناہ کی

فضہ نے دوڑ کے جو اُٹھایا شکم سے در
ماں سے لپٹ کے روئے مصیبت زدہ پسر
تلواریں کھینچے گھر میں جو در آئے اہل شر
اللہ رے صبر! بولے نہ کچھ شاہ بحر و بر
سر کی عجب طرح کی مہم بے لڑے ہوئے
گردن جھکا کے شیر خدا اُٹھ کھڑے ہوئے

سب دوڑ کر لپٹ گئے حیدر سے اشقیا
غُل تھا علیؑ کو لے چلو گھر سے پیادہ پا
تھاما کسی نے بازوے داماد مصطفیٰ
تھا ریسمان ظلم لیے کوئی بے حیا
رتبے بھلا دیے اسد ذوالجلال کے
کھینچا، ردا گلوئے مبارک میں ڈال کے

بابا کے پاس آئے حسن لے کے ذوالفقار
یعنی جہاد کیجیے یا شاہ نامدار
فرمایا وقت صبر ہے یہ تم پہ میں نثار
برہم ہو دین حق جو کروں آج کار زار
ہوگا خلاف حکم نہ زوج بتول سے
اقرار کر چکا ہوں خدا اور رسول سے

گھر سے علیؑ کو لے کے چلے جب وہ اہلِ شر
نکلیں زنان ہاشمیہ سب برہنہ سر
دوڑیں جناب فاطمہ پہلو کو تھام کر
چلاتی تھیں دُہائی ہے یا سید البشر !
ہے ہے پکڑ لیا شہِ گردوں سریر کو
میں کس طرح چھڑاؤں جناب امیرؑ کو

پہلو مرا شکستہ ہے اُٹھتے نہیں قدم
ٹوٹی ہیں پسلیاں مری دم میں نہیں ہے دم
شانے میں درد ہوتا ہے بازو پہ ہے ورم
کوئی مرا شریک نہیں آج ہے ستم !
دامادِ مصطفیٰ کے چھڑانے میں کد کرے
کوئی خدا کے واسطے اس دم مدد کرے

حیدر کو لے گئے سوئے مسجد وہ اہل شر
زہراؑ چلیں مزارِ محمدؐ پہ ننگے سر
پہلو کو تھامتی تھیں کبھی، اور کبھی جگر
رعشہ بدن میں، چاند سا منھ آنسوؤں سے تر
پٹکا تھا سر تو خاک لگی تھی جبین پر
آدھی ردا تھی دوش پر آدھی زمین پر

قبر نبیؐ پہ گر کے پکاری وہ خستہ حال
فریاد یا رسول خدا! دیکھو میرا حال !
ظلم و ستم سے قید ہوئے شیر ذوالجلال
بیٹی تمھاری قبر پہ اب کھولتی ہے بال
بابا جفاے ظالم بدخو کو دیکھیے
اُٹھ کر مزار سے مرے پہلو کو دیکھیے

بال اپنے کھولنے لگی جس دم وہ سوگوار
کانپی زمین روضۂ محبوب کردگار
چھت یوں ہلی کہ گر گئیں قندیلیں ایکبار
دیواریں اونچی ہو گئیں تھرّا گیا مزار
انسان میں نہ خوف سے دم تھا نہ جان میں
غل پڑ گیا کہ آئی قیامت جہان میں

گھبرا کے دوڑے حضرت سلمان فارسی
قدموں پہ فاطمہ کے ردا اپنی ڈال دی
دست ادب کو جوڑ کے اس طرح عرض کی
اُمت پہ رحم کیجیے اے دختر نبیؐ
ڈر ہے مجھے کہ چادر افلاک ہٹ نہ جائے
سر کو نہ کھولیے کہیں طبقہ اولٹ نہ جائے

اللہ رے صبر حیدر صفدر کا حوصلہ
باندھا گلا مگر نہ زباں سے کیا گلا
جانے دیا نہ ہاتھ سے رحمت کا سلسلہ
موقوف منتقیم پہ رکھا یہ معاملہ
یہاں تک کہ زندگانی کا نقشہ بدل گیا
زہرا جہاں سے اُٹھ گئیں سب گھر اُجڑ گیا

اعدا نے اس پہ بھی نہ کیا خوفِ قہر رب
گذری مہِ صیام کی انیسویں جو شب
پڑھنے نماز صبح گئے سرورِ عرب
مارا امام خلق کو سجدے میں ہے غضب
محراب خونِ کعبہ ایماں سے بھر گئی
شمشیر زہر دار جبیں سے اُتر گئی

ضربت غضب کی تھی کہ اٹھایا گیا نہ سر
غش ہو گئے مصلے پہ سلطان بحر و بر
کانپے ستون و منبر و محراب و بام و در
ارض و سما سے آتی تھی آواز الحذر!
دو ٹکڑے دیکھ کر سرِ مشکل کشا علیؑ
اک شور تھا کہ قتل ہوئے مرتضیٰ علیؑ

کم تھا وہ گھر کہ جس میں نہ پہنچی ہو یہ صدا
دوڑے گھروں سے لوگ کھلے سر برہنہ پا
دیکھا لہو سے تر جو رخ شاہ لافتا
چلّائے سب کہ ہائے علیؑ! ہائے مقتدا
تھے قبلہ رو امام حجازی پڑے ہوئے
سر پیٹتے تھے گرد نمازی کھڑے ہوئے

سُن کر یہ غل ہوا دل زینبؑ کو اضطراب
چلّائی بھائیوں کو وہ بادیدۂ پُر آب
کیسا یہ غل ہے جاؤ تو مسجد تلک شتاب
صاف آتی ہے صدا کہ ہوئے قتل بو تراب
یہ بے سبب نہیں ہے اداسی جہان کی
لله جلد لاؤ خیر بابا جان کی

ناگاہ در پہ آ کے کسی نے یہ دی صدا
اے اہلِ بیت حضرت محبوب کبریا
بیٹھی ہو کیا، اُٹھو کہ قیامت ہوئی بپا
تلوار شیر حق پہ چلی، وامصیبتا
مارا شقی نے بادشہ مشرقین کو
مسجد میں جلد بھیجو حسنؑ اور حسینؑ کو

دوڑیں کہ اُن کا والد ماجد ہوا شہید
ماتم کریں امام مجاہد ہوا شہید
راہِ خدا میں صابر و حامد ہوا شہید
سجدے میں حق کے عابد و زاہد ہوا شہید
بالاے خاک عرش بریں آج گر پڑا
بیت الحرم کا رکن رکیں آج گر پڑا

سنتے ہی یہ سروں کو لگے پیٹنے حرم
گھر سے علیؑ کے لاڈلے دوڑے بچشم نم
منھ پیٹ کر وہ کہتے تھے دونوں کہ ہے ستم
اماں تو مر چکی تھیں، ہوئے بے پدر بھی ہم
بابا کے بعد گھر کے نبیؐ کی صفائی ہے
چھوٹے سے سن میں لوٹے گئے ہم دہائی ہے

دونو ہوئے جو داخل مسجد بخوف و بیم
محراب میں تھا خلق کا اک مجمع عظیم
پہنچے ہٹا کے بھیڑ پدر تک وہ جب یتیم
دیکھا کہ تیغ سے ہے سر مرتضی دو نیم
کھائیں پچھاڑیں، رونے لگے ڈھاڑیں مار کے
پھینکے زمیں پہ سر سے عمامے اُتار کے

پھر باپ کے قدم سے لپٹ کر وہ نوحہ گر
چلّائے ہم نہ مر گئے یا شاہ بحر و بر
ہے ہے یہ منھ کن آنکھوں سے دیکھیں لہو میں تر!
کس شخص نے کیا ہمیں بچپن میں بے پدر
حیرت میں ہیں کہ آپ پہ کیوں یہ جفا ہوئی
تقصیر ایسی قبلہ و کعبہ سے کیا ہوئی

حضرت تو رحم کرتے تھے دشمن پہ بھی مدام
بے درد تھا وہ کون کہ جس نے کیا یہ کام
بیٹوں سے آنکھیں کھول کے کہنے لگے امام
اے لاڈلو نہ روؤ! یہ ہے صبر کا مقام
پائی غم و الم سے رہائی ہزار شکر
تلوار ہم نے سجدے میں کھائی ہزار شکر

بولے حسنؑ سے پھر یہ شہنشاہ نیک خو
تجھ کو بھی میرے بعد ستائینگے کینہ جو
پیارے شہید ہوئے گا زہر ستم سے تو
کٹائیں گے تیغ ظلم سے شبیر کا گلو
بعد فنا بھی چین سے اک دم نہ سوئیں گے
ہم قبر میں تمھاری مصیبت پہ روئیں گے

یہ کہتے کہتے غش ہوئے پھر شاہ مشرقین
زخمی پدر کو لے گئے گھر میں حسنؑ حسینؑ
سر ننگے دونوں بیٹیاں دوڑیں بہ شور و شین
حضرت کو زخمی دیکھ کے کرنے لگیں یہ بین
ہے ہے لہو میں حیدر صفدر نہائے ہیں
مسجد سے بیٹے باپ کے لاشے کو لائے ہیں

مارا گیا امام زماں، وا مصیبتا
آئی ریاض دیں پہ خزاں، وا مصیبتا
زخمی پڑا ہے شیر ژیاں، وا مصیبتا
رخ پر جبیں سے خوں ہے رواں، وا مصیبتا
پڑھنے نہ دی نماز بھی طاعت گذار کو
ہے ہے شقی نے قتل کیا روزہ دار کو

جراح کو بلا کے دکھایا جو زخم سر
بولا وہ دونوں ہاتھوں سے سر اپنا پیٹ کر
سینے تلک تو پھیل گیا زہر کا اثر
دشوار ہے کہ اب کوئی مرہم ہو کارگر
نیلا ہے سارا عضو بدن زخم بھر چکا
اب کیا علاج زہر تو کام اپنا کر چکا

ہاں عاشقان حیدر صفدر بُکا کرو
آقا کا اپنے حق رفاقت ادا کرو
رونے میں تم شراکت خیر الورا کرو
جی بھر کے آج ماتم شیر خدا کرو
رخصت ہے روزہ دار سے ماہ صیام کی
یہ آخری ہے مجلس ماتم امام کی

بستم ملک تو غش میں رہے شاہ کائنات
نکلی نہ غیر شکر خدا منھ سے کوئی بات
آ پہنچی اس مہینے کی اکیسویں جو رات
تیغ اجل نے قطع کیا رشتۂ حیات
پھیلا کے پاؤں اور کلمہ پڑھ کے شان سے
پچھلے پہر کو آپ سدھارے جہان سے

ٹکڑے جگر کے ہو گئے بس اے انیسؔ بس
نالاں ہے اپنے سینے میں دل صورت جرس
دنیا کو خوب دیکھ چکے اب نہیں ہوس
خالق چھڑائے ہند کی ظلمت سے اس برس
سلطان اوصیا، غربا پروری کرے
چلتے ہیں، خضر بخت اگر رہبری کرے
