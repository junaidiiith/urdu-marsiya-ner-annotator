جلد پنجم
مرثیہ میر انیس

۱
پہونچی یہ خبر خیمے مین جب شہ کی بہن کو
اعدا نے کیا قتل شہنشاہِ زمن کو
اک قطرہ نہ پانی کا ملا تشنہ دہن کو
پامال کیا لاشۂ آوارہ وطن کو
نیزے پہ رکھا کاٹ کے سر سبط نبی کا
فوج آتی ہے اب لوٹنے گھر سبط نبی کا
۲
گھبرا گئی سُنکر یہ سخن زینبؑ مضطر
رنگ اوڑ گیا اور جسم لگا کانپنے تھر تھر
سر کھولے ہوے دوڑی گئی خیمے کے در پر
دیکھا کہ چلا آتا ہے اُمنڈا ہوا لشکر
ہر چار طرف شور ہے افواج شقی مین
درّانہ چلو خیمۂ ناموس نبیؐ مین
۳
زینبؑ کو جو ڈیوڑھی سے نظر آیا یہ نقشا
سجاد کے خیمے مین گری جاکے وہ دُکھیا
چلائی کہ کیا غش مین پڑے سوتے ہو بیٹا
صدقے گئی اُٹھو کہ قیامت ہوئی برپا
شمشیر خزان چل گئی زہرا کے چمن مین
فرزند پیمبرؐ کا گلا کٹ گیا رن مین
۴
خیمے پہ ہے اب لشکر اعداد کی چڑھائی
مین لٹ گئی اس بن مین محمد کی دوہائی
بے سر ہوا سجدے مین خدا کے مرا بھائی
ہے ہے ہوئی شپیرؑ سے زینب سے جدائی
سر نیزے پہ ہے ظلم یہ اسوقت بڑا ہے
تن گور و فکن کے لیے محتاج پڑا ہے
۵
سُنکر یہ صدا غش سے وہ بیمار جو چونکا
چلّایا کہ ہے ہے پھوپھی امان یہ کہا کیا
بستر سے اوٹھاؤ کہ مرا دم ہے نکلتا
زندہ مین رہا ہاے غضب مر گئے بابا
کچھ سبط پیمبرؐ کی نہ خدمت ہوئی ہم سے
قسمت نے چھڑایا ہمین بابا کے قدم سے
۶
بتلاؤ کہ اب کیا کرون مین بیکس و ناچار
بستر سے تو اُٹھنے مجھے دیتا نہین آزار
ہے ایک قدم یہان سے اُٹھانا مجھے دشوار
اور لوٹنے کو آتے ہین گھر رن سے ستمگار
پہلے شہ مظلوم سے کیون مر نہ گیا مین
مر جانے سے بابا کے مصیبت مین پھنسا مین
۷
سرور کے تو تھا حال پہ افضال الٰہی
فرمائی تھی جو بات زبان سے وہ نباہی
سر سجدے مین کٹواکے ہوے خلد کو راہی
پر آگئی یہان اپنے سفینے پہ تباہی
آزاد ہین وہ غم سے گرفتار ہوے ہم
بابا ہین سُبکبار گرانبار ہوے ہم
۸
بیجان ہوا سبط پیمبرؐ سا شہنشاہ
سب قافلے کے لوگ کئے باپ کے ہمراہ
ہم جیتے رہے ٹھوکرین کھانے کے لیئے آہ
شہزادیون کو لوٹنے اب آئینگے گمراہ
وہ بیبیان باہر جو کبھی نکلین نہ گھر سے
اب چادرین چھن جائینگی اُن بیویون کے سر سے
۹
ناموس محمدؐ کو کہان جاکے چھپاؤن
اسوقت مدد کے لیئے مین کسکو بلاؤن
بازو مرا پکڑو کہ مین دروازے پہ جاؤن
اعدا سے لڑون مین بھی گلا اپنا کٹاؤن
مر جانے کا ہے وقت یہ ذلت نہ سہون گا
مان بہنو کو بے پردہ نہ مین دیکھ سکون گا
۱۰
قدمون پہ گری آن کے سجاد کے کبراؑ
چلائی کہ بن باپ کے ہم ہو گئے بھیّا
قسمت مین یتمی بھی رنڈاپا بھی لکھا تھا
اعدا مین نہ جاؤ ہمین تم چھوڑ کے تنہا
تم رانڈون کے سر پر شہ والا کی جگہ ہو
بابا نہین اب تم ہمین بابا کی جگہ ہو
۱۱
زینبؑ نے یہ فرمایا بصد گریہ وزاری
در پر تمھین جانے نہین دینے کی مین واری
ظالم ہین جفا کار ہین دشمن ہین وہ ناری
تم بھی جو نہوگے تو خرابی ہے ہماری
ہم لوگون کے اب قافلہ سالار تمھین ہو
وارث تمھین مالک تمھین مختار تمھین ہو
۱۲
پھر بیبیون سے پیٹ کے سر بولی وہ رو رو
اے صاحبو گرد آن کے سجاد کے بیٹھو
باقرؑ کو سکینہؑ کو رقیہؑ کو بلا لو
زیور ہے جو کچھ ہاتھ گلے مین سے اوتار پھینکو
اسباب کا اسوقت نہ کچھ دھیان کرو تم
اب خاک سے ان چاند سے چہرون کو بھرو تم
۱۳
بیوارثون کو لوٹنے اب آتے ہین سفاک
کبراؑ کی بھی تبدیل کرو بیاہ کی پوشاک
کُرتے کا سکینہؑ کے گریبان کرو چاک
اور زوجۂ عباس کے چہرے پر ملو خاک
پوشیدہ کرو صورتین میلی سی ردا سے
عزت کو بچالے یہ دعا مانگو خدا سے
۱۴
یہ ذکر تھا جو آن ہی پہونچے وہ ستمگر
درّانہ دھنسا شمر لعین ڈیوڑھی کے اندر
فضہ نے کہا کیمے کے پردے کو پکڑ کر
یہ گھر ہے محمدؐ کا یہ ہے فاطمہؑ کا گھر
دربان اسی دروازے کا جبریل امین ہے
کچھ پاس بھی ہے روح نبیؐ کا کہ نہین ہے
۱۵
اس خیمے مین سیدانیان ہین صاحب توقیر
اللہ نے بھیجی ہے جنھین چادر تطہیر
بے پرد جو ہوگی شہ مظلوم کی ہمشیر
نازل ابھی ہوگا غضبِ مالک تقدیر
یہان ہے کوئی بیٹی تو کوئی پوتی علیؑ کی
زینبؑ تو نواسی ہے رسول عربی کی
۱۶
افسوس کہ فضہ کی سُنی ایک نہ فریاد
منظور اونھین آل محمد پہ تھی بیداد
تیغون سے طنابون کو لگے کاٹنے جلاّد
ناموس کے خیمے مین در آئے ستم ایجاد
عابد نے پکارا کہ یہ کیا بے ادبی ہے
اے ظالمو یہ خیمۂ ناموس نبیؐ ہے
۱۷
رانڈون کو نظر آئین جو وہ صورتین خونخوار
تھرانے لگا خوف سے ہر اک کا تن زار
بچون کو لیئے گود مین وہ بیکس و ناچار
مُنھ ڈھانپ کے سب بیٹھ گئین خاک پر اکبار
دہشت سے ستمگارون کی مُنھ چاند سے فق تھے
جون شبنم گل شرم سے تن غرقِ غرق تھے
۱۸
تھے شمر کی آواز سے معصوم دہلتے
دل سینون مین تھے رانڈون کے دہشت سے اوچھلتے
گہہ پیٹتے سر دست تاسف کبھی ملتے
سر تا بہ قدم آتش غیرت سے تھے جلتے
نورانی بدن چادرون سے ڈھانپ رہے تھے
سب شمع کے شعلے کی طرح کانپ رہے تھے
۱۹
کہتی تھی کوئی ہاے کہان کے جا چھپین ہم
رستہ ملے تو راہ بیابان ابھی لین ہم
یہ مال کے طالب ہین تو زیور انھین دین ہم
اس ذلت و آفت سے کسی طرح بچین ہم
ہے ہے ہمین سب دیکھتے ہین فوج لعین مین
پھٹ جائے زمین گر تو سما جائین زمین مین
۲۰
اکبار جُھکے لوٹ پہ سارے وہ ستمگر
کھینچا بہ ستم سیّد سجّاد کا بستر
لوٹا کسی بیرحم نے گہوارۂ اصغر
کانون سے سکینہؑ کے کوئی لیگیا گوہر
کلثوم کی چادر کوئی لیتا تھا ستم سے
پازیب کوئی لیتا تھا کبراؑ کے قدم سے
۲۱
مسند کسی بے رحم نے سرور کی اُٹھالی
تکیے لیئے جاتا تھا کوئی کوئی نِہالی 
باقر پہ کسی شامی نے تلوار نکالی
لی گوش رقیہ سے کسی شخص نے بالی
ننھا سا شلوکا لیا اصغر کا کسی نے
شملہ لیا ہمشکل پیمبرؐ کا کسی نے
۲۲
مارے کسی بیرحم نے بچون کو طمانچے
غش کھاکے گرے سرخ ہوے چاند سے چہرے
کھنچے جو کڑے ہاتھون سے نیلے ہوے پہونچے
یون ہنسلیان چھینین کہ گلے چھل گئے اونکے
بند آنکھین تھین اور خوف سے تھراتے تھے بچے
ماؤن سے لپٹ جاتے تھے چلاتے تھے بچے
۲۳
کبراؑ کو جو اک دشمن دین لوٹنے آیا
فضہ نے اوسے دوڑ کے چادر مین چھپایا
تلوار سے ظالم نے ضعیفہ کو ڈرایا
سر پیٹ کے فضہ نے اوسے تب یہ سُنایا
مظلوم ہے بیکس ہے گرفتار محن ہے
چادر نہ اوتار سکی یہ اک شب کی دُلھن ہے
۲۴
کب سنتا تھا فضہ کی یہ زاری وہ زبون فال
نتھ ناک سے لی سر سے ردا پانؤن سے خلخال
تھا شرم سے اک رات کی بیاہی کا عجب حال
بکھرائے تھی چہرے کے چھپانے کے لیئے بال
سائے پہ نہ جسکے نظر مہر پڑی تھی
نا محرمون مین ہاے وہ سر ننگے کھڑی تھی
۲۵
بانو کے قرین آیا جو خولّی ستمگر
اور لینے لگا اونکے سرِ پاک سے چادر
رو رو کے یہ کہنے لگی وہ بیکس و مضطر
زہرا کی بہو مین ہون نہ عریان مرا کر سر
یہ سنتے ہی بس کھینچ کے خنجر کو کمر سے
ظالم نے ردا چھین لی اوس خستہ جگر سے
۲۶
اک گوشے مین بیٹھی ہوئی تھی دختر زہراؑ
اور جاریہ تھی اپنی ردا کا کئے پردا
ناگاہ اوسے شمر ستمگار نے دیکھا
وہ دشمن دین خنجر پر خون لئے دوڑا
زینبؑ کو نظر آئی جوہین شکل شقی کی
چلائی مین لُٹتی ہون دو ہائی ہے نبیؐ کی
۲۷
زینبؑ سے لگا کہنے یہ وہ قاتل شپیرؑ
یہ سر کی ردا دے مجھے اے شاہ کی ہمشیر
کہنے لگی رو رو کے یہ وہ صاحب تطہیر
بے پردہ نہ کر تو مجھے او ظالم بے پیر
چادر ہے مرے سر پہ بتولؑ عذرا کی
ظالم مین نواسی ہون رسولؐ دوسرا کی
۲۸
یون کہنے لگا کھینچ کے وہ گوشۂ چادر
نہ خوف خدا ہے نہ محمدؐ کا مجھے ڈر
بابا ہے ترا شپیرؑ خدا فاتح خیبر
اسوقت بچاتے نہین وہ بھی تجھے آکر
حیدرؑ کو طلب کرکہ وہ چادر کو بچالے
بھائی ہے کہان اُسکو حمایت کو بُلا لے
۲۹
زینبؑ نے کہا اوس سے کہ او ظالم مردود
اسوقت نہین مصلحتِ حضرت معبود
نانا یہین موجود ہین بابا یہین موجود
پر کرتے ہین وہ صبر کہ اللہ ہو خوشنود
یہ رنج گنہگارون کی راحت کے لیئے ہے
یہ ظلم سب اُمت کی شفاعت کے لیئے ہے
۳۰
امت کا بزرگون کو اگر دھیان نہ آتا
اے شمر ردا کو مری تو ہاتھ لگاتا
طاقت تھی کہ مجکو کوئی یون آکے ستاتا
چادر مری تو چھینتا کوئی نہ بچاتا
غیرون کے مصیبت مین مددگار ہین بابا
امت کا خیال اونکو ہے ناچار ہین بابا
۳۱
ہان ااج ترازو رہے اے اہل شقاوت
محشر مین بزرگون کی مرے دیکھیو طاقت
منظور ہے تجکو کہ ہو ضائع مری حرمت
خالق کے تو نزدیک ہون مین صاحب عفت
حافظ ہے جو ہے مالک و مختار ہمارا
موجود ہے اللہ مددگار ہمارا
۳۲
کرتی تھی یہ رو روکے بیان دختر زہراؑ
جو سامنے سے ایک نتق گرد کا اوٹھا
ناگاہ ہوا ایک سوار اُس سے ہُویدا
چہرے پہ نقاب اور ہاتھ مین لیئے ہاتھ مین نیزا
ایسا تھا مشابہ وہ حسینؑ ابن علی سے
جو فرق نہ مطلق کیا جاتا تھا کسی سے
۳۳
خیمے کے قرین آن کے چلایا وہ اکبار
ہان اے قسم ایجاد مین آپہونچا خبردار
زینبؑ کی نہ چادر کی طرف دیکھیو زنہار
ورنہ ابھی کر ڈالونگا اس فوج کو مسمار
افسوس نبیؐ کا تمھین کچھ پاس نہین ہے
یہ کسکی ہے بیٹی تمھین وسواس نہین ہے
۳۴
گھبرا گئے ملعون یہ آواز جو آئی
زینبؑ نے کہا آئے مدد کے لیئے بھائی
کی فاطمہؑ کے لال نے اعجاز نمائی
چادر مری آکر مرے بھائی نے بچائی
چلائی کہ بھیا تری آواز کے صدقے
اس آنے کے قربان اس اعجاز کے صدقے
۳۵
رانڈون نے سُنا جس گھڑی آئے شہہ ابرار
سر کھولے ہوے دوڑین نبی زادیان اکبار
اُٹھ کر لیئے تسلیم جھکے عابد بیمار
جا لپٹی رکابون سے سکینہؑ جگر افگار
چلائی کہ کیون بیٹی سے مُنھ موڑ گئے تھے
یہ ظلم اوٹھانے کو مجھے چھوڑ گئے تھے
۳۶
فریاد ہے ظالم نے طمانچہ مجھے مارا
نیلا ہوا رُخسار یہ نازک مرا سارا
دُر کے لیے مجروح کیا کان ہمارا
چلا کے کئی بار تمھین مین نے پکارا
مین تم سے نہ بولونگی بچانے کو نہ آئے
حضرت ہمین پردے مین بٹھانے کو نہ آئے
۳۷
پھر رو رو کے سر پیٹ کے بانو یہ پکاری
لونڈی کی بھی حالت کو ذرا دیکھو مین واری
چادر مرے سر کی بھی لعینون نے اوتاری
افسوس کہ صاحب کو نہین فکر ہماری
پوچھی نہ خبر آپ نے مجھ سوختہ تن کی
صدقے گئی آئے ہو حمایت کو بہن کی
۳۸
یہ سنکے بصد درد وہ اسوار یہ بولا
مین سبط پیمبرؐ نہین اے دختر زہراؑ
ہے خاصۂ حق ااپکا بھائی مرا مولا
محمودؔ مرا نام ہے اور مین ہون فرشتا
تمپر جو کیئے ہین یہ ستم اہل جفا نے
بھیجا ہے تشفی کے لیے مجکو خدا نے
۳۹
فرمایا ہے خالق نے بصد لطف و عنایت
اے اہل حرم تمسے مین راضی ہون نہایت
تم سب جو مری راہ مین سہتے ہو اذیت
دیکھوگے عوض اسکے جو کچھ ہوئیگی راحت
چھننے کا رداؤن کے تمھین کسلیئے غم ہے
تم سب کے سرون پر تو مرا دستِ کرم ہے
۴۰
بے پردہ تمھین کرتی ہے افواج ستمگر
تم رتبے مین ہو مریمؑ و حوا سے بھی بہتر
ہے سایہ فگن چادرِ تطہیر سرون پر
اور پردۂ عصمت مین ہو مستور سراسر
اس بلوے مین جب تم ہوے محتاج ردا کے
تب جرم ڈھپنے امتِ محبوبؐ خدا کے
۴۱
اے فاطمہؑ کی لاڈلی گر ہو تجھے منظور
غارت ابھی اکدم مین ہو یہ لشکر مقہور
چھینے تری چادر یہ کسی کا نہین مقدور
دریاے غضب جوش ہین آوے یہ نہین دور
احمدؐ کے لیے خلق کیا دونون جہان کو
کہدے تو اُلٹ دون ورق کون و مکان کو
۴۲
زینبؑ نے سُنی اوس سے یہ تقریر جو ساری
سجدے کو جُھکی خاک پہ بانالہ و زاری
رو رو کے یہ کی عرض کہ اے ایزد باری
اس تیری کریمی و رحیمی کے مین واری
یارب ابھی نازل نہ ترا قہر ہو انپر
لونڈی نے یہ انصاف رکھا حشر کے دن پر
۴۳
امت کے لیے بھائی نے سر اپنا کٹایا
ظاہر ہے وہ سب تجھپہ جو کچھ رنج اوٹھایا
اک قطرہ بھی پانی کا دم مرگ نہ پایا
پر حرف شکایت کا زبان پر نہین لایا
جو ظلم و ستم ہوئیگا مجھپہ وہ سہونگی
امت کا بھلا ہوئے نین سر ننگے رہونگی
۴۴
یہ سُنکے نظر سے ہوا غائب وہ فرشتا
زینب نے کہا شمر سے رتبہ مرا دیکھا
راضی ہون مین اب سر کی ردا تو مری لیجا
تا حشر مین رہجائے گنہگارون کا پردا
خوشنودی ہے منظور رسول عربی کی
امت پہ تصدق ہے ردا بنت علیؑ کی
۴۵
تب شمر لعین سے پسرِ سعد یہ بولا
یہ سحر ہے اولاد پیمبر کا نہ گھبرا
جلدی سر زینب سے ردا کھینچ کے لیجا
تا بلوے مین سر ننگے پھرے دختر زہرا
یہ سُنکے جولی اُسنے ردا بنت علیؑ کی
تھرانے لگی لاش دل و جان نبیؐ کی
۴۶
سر کُھل گیا جب زینبؑ تفتیدہ جگر کا
تب بالون کو بکھرا کے کیا چہرے کا پردا
پھر ظالمون نے سید سجاد کو گھیرا
مظلوم کی گردن مین پڑا طوق کا حلقا
بیمار پہ اُسدم عجب آفت کی گھڑی تھی
اون سوچے ہوے پانؤن مین زنجیر پڑی تھی
۴۷
پھر ظالمون نے خیمۂ شپیرؑ جلایا
اونٹون پہ ہر اک رانڈ کو سر ننگے بٹھایا
سجاد کو صد حیف نشتر بان بنایا
کیا کیا نہ ستم راہ مین اعدا نے دکھایا
اب تاب انیسؔ جگر افگار نہین ہے
پایان غمِ سید ابرار نہین ہے


سلام
خمسہ بر سلام میر سلیس صاحب

۱
عمیق بحر بھی ہو جسکا کچھ پتا نہ ملے
ہوس ہزار کرے کوئی کیمیا نہ ملے
گُہر کے ڈھیر ہون پر دُرّ بے بہا نہ ملے
سخن ہون لاکھ مگر دل کا مدعا نہ ملے
وہ ابتدا ہون کبھی جسکی انتہا نہ ملے
۲
پھرے ہے کس لیئے حیران کو بکو اے دوست
بیان تو کر کہ یہ ہے کسکی جستجو اے دوست
نہ بے نشان کا ملے گا نشان کبھی اے دوست
عبث تڑپ کے مجھے ڈھونڈھتا ہے تو اے دوست
وہان ہون مین کہ جہان کا تجھے پتا نہ ملے
۳
سفر مین ہوتا ہے از بسکہ بھاری اک تنکا
سبک ہی رہنا مسافر کے حق مین ہے زیبا
مقام ہوتا ہے تکیے مین فکر بستر کیا
گداگر ہے تو یون خاکدانِ دہر سے جا
کہ وقت مرگ تجھے فرش بوریا نہ ملے
۴
شجاع و زاہد و ابرار مر گئے پیاسے
رفیق و یارو مددگار مر گئے پیاسے
تمام ناصر و غمخوار مر گئے پیاسے
حسینؑ کہتے تھے انصار مر گئے پیاسے
جہان مین آب ہمین اب ملے و یا نہ ملے
۵
یہی وہ گیسو ہین سرور کے مشکبو طرفین
شمیم جسکی ہے گلزار خلد کے مابین
کبھی نہ صورت آشفتہ خاطر آئے چین
جو سونگھ لے وہ کبھی زلف عنبرین حسین
چمن مین بھولے سے بھی پھول کو صبا نہ ملے
۶
خلیق خلق صنفی سا ہوا نہ دنیا مین
کریم نوح سخی سا ہوا نہ دنیا مین
شفیع حشر نبی سا ہوا نہ دنیا مین
فقیر دوست علی سا ہوا نہ دنیا مین
غذا نہ کھاتے تھے جب تک کوئی گدا نہ ملے
۷
نقاب رُخ سے نہ اُلٹین جو شاہ جن و بشر
تو اقتباس ضیا کر سکے کبھی نہ قمر
چمک دمک کبھی حاصل نہو اسے بھی مگر
جو کسبِ نور رخِ شہ کرے نہ وقت سحر
تو آفتاب کے چہرے کو پھر ضیا نہ ملے
