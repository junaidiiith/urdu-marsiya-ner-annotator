MarsiyaeMarsiya
www.emarsiya.com

جلد اول
مرثیہ میر انیس


1
جب دشت مصیبت میں علیؑ کا پسر آیا
منزل کی طرف لے کے ستارے قمر آیا
گردوں سے فزوں اوج زمین کا نظر آیا
تھا شور کہ دریائے شرف کا گھر آیا
خنداں ہوئے جوں گل سفری راہ خدا کے
فردوس کی بو آگئی جھوکوں سے ہوا کے

2
گھوڑے کی عناں روک کے بولے شہ ذی جاہ
لو ختم سفر ہو گیا آلمنتہ الله
سیدھی طرف خلد اسی دشت سے ہے راہ
پایا ہے عجب نور صفائی ہے عجب واہ
بھایا یہ مکان دوش محمدؐ کے مکیں کو
جس طرح سے جھاڑے کوئی بالوں سے زمیں کو

3
یہ گوہر مطلوب کے پانے کی جگہ ہے
فردوس سے زہرا کے یہ آنے کی جگہ ہے
جنگل میں یہی چھاؤنی چھانے کی جگہ ہے
واللہ یہ پھولوں سے بسانے کی جگہ ہے
غربت کے نہ دکھ اب دل نالاں سے انھیں گے
شن لیجو کہ مر کر بھی نہ ہم یاں سے اٹھیں گے

4
ہر چند کہ بستی نہیں ویراں ہے یہ صحرا
خوشبو میں مگر رشک گلستاں ہے یہ صحرا
راحت کدہ نوح غریباں ہے یہ صحرا
غربت میں بہ از ملک سیلیماںؑ ہے یہ صحرا
فرحت ہوئی یوں آکے اس اجڑے ہوئے بن میں
جس طرح سفر سے کوئی آتا ہے وطن میں

5
مطلوب شب عرش نشیں ہے تو یہی ہے
دنیا میں جو فردوس بریں ہے تو یہی ہے
انگشتر عالم کا نگیں ہے تو یہی ہے
مر جائیے جس پر وہ زمیں ہے تو یہی ہے
راحت بھی اسی جا عوض صبر ملے گی
جنت ہے گھر اس کا جسے یاں قبر ملے گی

6
آپ رخ مومن کی طرح پاک ہے یہ خاک
غربت میں ردائے تن صد چاک ہے یہ خاک
ہر درد کا درماں تہ افلاک ہے یہ خاک
اکسیر جہاں گرد ہے وہ خاک ہے یہ خاک
سجدہ بھی اسی خاک سے ممتاز رہے گا
جو اس پہ جھکے گا وہ سر افراز رہے گا

7
اس خاک کے رتبہ کو کسی نے نہیں جانا
ہے عین عبادت اسے آنکھوں سے لگانا
چھوڑیں گے نہ اس خاک کی تسبیح کو دانا
دور اس کا نہ کم ہوئے گا جب تک ہے زمانا
کم ہوں گے گنہ غنچۂ امید کھلے گا
سو رنگ کا اجر اس سے نمازی کو ملے گا

8
بیشک ہے مزیل مرض و دافع آزار
اس خاک سے دنیا میں شفا پائیں گے بیمار
جس مردے کے سینے پہ رکھیں گے اسے دیندار
ایذائے فشار وس پہ نہیں ہوئے گی زنہار
شمیشر غضب سامنے گر ہو گی لحد میں
یہ اس کے لیے سینہ سپر ہو گی لحد میں

9
اترے قرس خاص سے ہنستے ہوے سرور
استادہ ہونے خیمہ ناموس پیمبرؑ
صحرا کی طرف دیکھ کے خوش ہو گئے اکبرؑ
دریا پہ ٹہلنے لگے عباسؑ دلاور
شہ بولے ہوا نہر کی بھائی تمہیں بھائی
ہاں شیر ہو دریا کی ترائی تھیں بھائی

10
عباسؑ نے کی عرض کہ مرغوب جگہ ہے
کیونکر نہ محبت ہو کہ محبوب جگہ ہے
آپ آئیں تو کتنی یہ خوش اسلوب جگہ ہے
شہ بولے کہ ہاں سچ ہے بہت خوب جگہ ہے
گرمی میں کہاں سرد ہوا چلتی ہے بھائی
تم سا ہو بہشتی تو یہ جاملتی ہے بھائی

11
روئے یہ سخن کہ کے شہنشاہ حجازی
اونٹوں کے کھلے بار بندھے فوج کے تازی
تجدید وضو کر کے پھرے نہر سے غازی
مصروف ہوئے طاعت خالق میں نمازی
اک نور کا جلوہ تھا سپاہ شہہ دیں پر
گویا کہ ملک عرش سے اترے تھے زمیں پر

12
دو دن تو غریبوں کو ملا دشت میں آرام
تھی پانچویں تاریخ کہ آئی سپہ شام
ہفتم تلک اعدا سے رہا نامہ و پیغام
اور تھا شب ہشتم سے لڑائی کا سر انجام
پیارا کوئی کرتا نہیں سادات سے پانی
حضرت پر ہوا بند اسی رات سے پانی

13
گرمی کے وہ دن اور وہ بچوں کا بلکنا
وہ تابش خورشید وہ ذروں کا چمکنا
پیاسوں کا وہ دریا کی طرف یاس سے تکنا
باقرؑ کی وہ فریاد وہ اصغر کا سسکنا
خیمے میں سکینہؑ کو جو غش پاتے تھے شپیرؑ
روتے ہوئے گھبرا کے نکل آتے تھے شپیرؑ

14
تاریخ نہم بھر گیا اعدا سے وہ جنگل
ہر سمت سے فوجوں کے امنڈ آئے تھے بادل
تلواریں نظر آتی تھیں یا برچھیوں کے پھل
دریا بھی غریبوں کی ہوا آنکھوں سے اوجھل
واں شام سے افواج ستم صبح تک آئی
لوگ اُٹھ گئے لشکر سے ادھر یہ کمک آئی

15
تھے مستعد جنگ اُسی روز ستمگر
روکے ہوے تھے فوج کو عباسؑ دلاور
تولے ہوئے تلوار یہ فرماتے تھے اکبرؑ
آگے جو بڑھا پاؤں تو ہو جاؤ گے بے سر
دیکھو کدھر آتے ہو یہ کیا بے ادبی ہے
یاں خیمۂ ناموس رسول عربی ہے

16
جو شاہ سے کہنا ہو کہو عرض کریں ہم
کثرت پہ جو پھولے ہو تو کچھ ہم بھی نہیں کم
سبقت کو نہ گر منع کریں قبلۂ عالم
کردیں ابھی لشکر کی صفیں درہم و برہم
رکنے کا نہیں زور تہمتن سے ہمارا
شمشیر زنی کام ہے بچپن سے ہمارا

17
لشکر ہے جری کون سے لشکر سے ہمارے
تھراتا تھا رستم کا جگر ڈر سے ہمارے
شیر آنکھ چراتا رہا تیور سے ہمارے
نکلا ہے شجاعت کا چلن گھر سے ہمارے
پس پا نہیں ہوتے ہیں یہ پیشہ ہے ہمارا
تھے شیر خدا جس میں وہ بیشہ ہے ہمارا

18
موجود کسی کو نہیں واللہ سمجھتے
ہیں عالم فانی کو گزر گاہ سمجھتے
غیظ آئے تو شیروں کو ہیں روباہ سمجھتے
ہم وقت وغا کوہ کو ہیں کاہ سمجھتے
جانباز ہیں کونین میں شہرا ہے ہمارا
شمیرید اللہ پہ قبضا ہے ہمارا

19
خیمے میں گئے حضرت عباسؑ دلاور
حضرت نے کہا شور یہ کیسا ہے برادر
کی عرض چڑھے آتے ہیں خیمے پہ ستمگر
قبضے پہ ادھر ہاتھ دھرے ہیں علی اکبرؑ
خاموش ہیں سب حکم امام دو جہاں سے
ارشاد ابھی ہو تو ہٹا دوں انھیں یاں سے

20
آگے مرے بڑھ بڑھ کے نشاں فوج کے کھولے
منھ پر کئی بار آگئے تلواروں کے تولے
سینے میں لگی آگ پڑے دل میں پھپولے
آقا کے مگر خوف سے کچھ ہم نہیں بولے
نا مرد شقی، صاحب شمشیر ہوئے ہیں
روباہ طرح دینے سے کیا شیر ہوئے ہیں

21
اک کھیل ہے اب تو انھیں پیاسوں کا ستانا
کیا جانیے کیا ہے ہمیں یاں لوگوں نے جانا
آساں نہیں کچھ منھ پہ جواں مردوں کے آنا
تلواریں جو کھینچیں تو الٹ جائے زمانا
بچہ بھی ہر اک شیر ہے سادات کے گھر کا
اعدا کی یہ سب فوج پہ اک طفل ادھر

22
دیکھیں کوئی لڑکوں پہ بھلا ہاتھ تو ڈالے
دم بند کریں فوج کا یہ ہنسلیوں والے
ہر صف ابھی اُلٹیں جو چلیں چھوٹے سے بھالے
خندق کی طرح بہنے لگیں خون کے نالے
رکتے نہیں آ جاتے ہیں جب غیظ و غضب میں
بچے ہیں مگر غیظ ید اللہ ہے سب میں

23
اعدا سے اور اکبرؑ سے جو اسدم ہوئی تکرار
بگڑے تھے عضب آپ کی ہمیشر کے دلدار
یاد آ گیا مجکو غضب حیدؑر کرّار
اکبرؑ سے بھی کچھ آگے بڑھے جاتے تھے ہر بار
کیا غیظ میں وہ آپ کی گودی کے پلے تھے
میں نے انھیں روکا نہیں لشکر پہ چلے تھے

24
سمجھاتا تھا میں اور یہی کہتے تھے پیارے
کیوں نام لیا شمر نے ماموں کا ہمارے
یہ اہلِ ستم قابل تعزیر ہیں سارے
کر دیتے ہیں پسپا آنہیں تلواروں کے مارے
آقا یہ ہمارے ہیں کہ آقا کے پسر ہیں
کیونکر نہ بڑھیں ہم علی اکبرؑ کے سپر ہیں

25
شہ نے کہا سر دینے کا وعدہ جو نہ کرتا
طاقت تھی کہ پھر ہاتھ کوئی قبضے پہ دھرتا
اکدن میں یہ میدان ستم لاشوں سے بھرتا
ہاتھ اُن کے نہ بڑھتے نہ قدم اُن کا ٹہرتا
تنگ آن کے آخر کو یہ پیاسا بھی لڑے گا
اُن لوگوں پہ کھل جائے گا جب کھیت پڑے گا

26
موقع ہے ابھی صبر کا تم کیوں ہوے برہم
آنے دو جو خیمے پہ چڑھے آتے ہیں اظلم
اللہ تو ہے میری طرف فوج ہے گو کم
بے زخم لگے ہاتھ اٹھانے کے نہیں ہم
امت سے کبھی جنگ میں سبقت نہ کریں گے
واللہ مریں گے بھی تو ہم حق پہ مریں گے

27
لڑکوں کو جو روکا میں بہت خوش ہوا بھائی
کیا قہر تھا لٹ جاتی جو زینبؑ کی کمائی
بچوں نے کبھی کاہے کو دیکھی ہے لڑائی
اعدا کی درشتی کی انھیں تاب نہ آئی
بڑھتے تو کبھی صورت شمشیر نہ رکتے
غصّے میں کسی اور سے وہ شیر نہ رکتے

28
تکرار نہ پھر ہو کہیں تم جاؤ برادر
اعدا کو بھی اکبرؑ کو بھی سمجھاؤ برادر
فرزندوں کو زینبؑ کے تو لے آؤ برادر
وہ چاندسی شکلیں مجھے دکھلاؤ برادر
کہنا کہ چلو اشکوں سے منھ دھوتے ہیں شپیرؑ
تم خیمے سے کیوں نکلے خفا ہوتے ہیں شپیرؑ

29
فوج ستم آرا کو یہ دیجو مرا پیغام
لوگوں سے ہے تکرار کہ مجھ سے ہے تمہیں کام
غربت میں گھڑی بھر تو مجھے لینے دو آرام
اچھا نہیں بیکس کا ستانا سحر و شام
ہیہات حمیت ہوئی کیا قوم عرب کی
مہمان ہوں مہلت دو مجھے آج کی شب کی

30
اب ظہر کا ہنگام ہے اور دن بھی ہے آخر
میں صبح کو خود ہوں گا کمر باندھ کے حاضر
ہے بے سرو ساماں ابھی یثرب کا مسافر
جائے گا کہیں یاں سے نہ یہ صابر و شاکر
حسرت نہ رہے طاعت ربِّ دوسرا کی
تم سوؤ عبادت کروں میں اپنے خدا کی

31
کھلواتا ہوں صندوق نکلواتا ہوں ہتھیار
آراستہ ہوتا ہے نشانِ شہ ابرار
تابوت سکینہ میں ہے اے قوم ستم کار
نانا کی زرہ حیدر کرارؑ کی تلوار
یہ شب تو لڑائی کے سرا انجام کی شب ہے
تم جاگیو کل سے مرے آرام کی شب ہے

32
اک شب بھی گوارا نہیں تم کو مرا جینا
مظلوم سے یہ بغض مسافر سے یہ کہنا
کل چار پہر ہیں نہ برس ہے نہ مہینا
کل خوں میں ڈبو دیجو محمدؐ کا سفینا
کل قبر سے زہرؑا کے نکل آنے کا دن ہے
کل خانہ سادات کے لٹ جانے کا دن ہے

33
یہ سن کے گیا شیر قریب صف کفار
فرمایا کہ اے قوم جفا کار دستگار
واجب ادب جنگ ہے بہتر نہیں اصرار
شبیرؑ ہیں اک رات کی مہلت کے طلبگار
ہم جنگ کو موجود ہیں جلدی تمہیں کیا ہے
بس خیر وہ کل ہوگا جو منظور خدا ہے

34
لشکر سے یہ تب کہنے لگا ثمر ستم گار
کہدو کہ نہیں ملنے کی مہلت تمھیں زنہار
جھنجلا کے یہ بولے کئی اس فوج کے سردار
دیتے ہیں جو کافر بھی ہو مہلت کا طلب گار
کچھ شرم نہیں تجھکو یہ کیا بے ادبی ہے
شپیرؑ تو فرزند رسول عربیؑ ہے

35
اک شب کی اماں دینے میں نقصاں ترا کیا ہے
اس پر یہ تعدی جو گرفتار بلا ہے
مظلوم پہ آفت ہے مسافر پہ جفا ہے
یہ جبر محمدؐ کی شریعت میں روا ہے
فاقوں پہ نہ غربت پہ نظر کرتا ہے ظالم
تو خیر کے بھی کام میں شر کرتا ہے ظالم

36
عابد پہ یہ نرغہ یہ نمازی پہ چڑھائی
مہمانوں نے دو دن سے غذا بھی نہیں پائی
پانی نہ دیا خیر کہ بگڑی تھی لڑائی
روکے ہیں ترے حکم سے دریا کی ترائی
سیّد کو عبادت کی اجازت نہیں دیتا
یہ ظلم کہ اک رات کی مہلت نہیں دیتا

37
تو ہنستا ہے اور روتے ہیں واں پیاس سے معصوم
یاں جشن ہے اور ہاے حسینا کی ادھر دھوم
پانی سے تو کافر کو بھی رکھتے نہیں محروم
اے ثمر محمدؐ کا نواسا ہے یہ مظلوم
خورشید ہدایت ہے امام دو جہاں ہے
قرآن سے روشن ہے حدیثوں سے عیاں ہے

38
دیکھا جو شقی نے کہ ہیں بگڑے ہوئے سردار
عباسؑ دلاور سے لگا کہنے جفا کار
دی رات کی مہلت جو ہیں مہلت کے طلبگار
خیر آج کریں اور عبادت شہ ابرار
پھر عذر کوئی پیش نہ جائے گا سحر کو
کل سب کے گلے کاٹ کے کھولیں گے کمر کو

39
عباسؑ دلاور نے کہا ہو کے غضب ناک
تو کاٹے گا شیروں کے گلے او سگ ناپاک
آگے مرے یہ بے ادبی منھ میں ترے خاک
یکیں ہوا ایسا پسر سیّد لولاک
کیوں رکھدوں لب نحس پہ انگشت سناں کو
دکھلا دوں مزہ چھید کے نیزے سے زبان کو

40
بھاگا وہ بڑھے ہونٹ چباتے ہوئے عباسؑ
خیمے میں گئے ساتھ لئے سب کو بصد یاس
کی عرض یہ جاکر پسر فاطمہؑ کے پاس
طے ہو گیا وہ امر کبھی جس کی نہ تھی آس
مہلت بھی ملی رخ بھی پھرا اہل جفا کا
رو کر شہ والا نے کہا شکر خدا کا

41
گزرا جو وہ دن شام مصیبت نظر آئی
پردے میں چھپا مہر تو ظلمت نظر آئی
ماتم کی غریبوں کے علامت نظر آئی
کھولے ہوئے گیسو شب آفت نظر آئی
راحت دل عالم سے فراموش ہوئی تھی
دنیا غم سرور میں سیہ پوش ہوئی تھی

42
جنگل میں اداسی تو وہ اور شام کا ہونا
بچوں کا وہ کھانے کے لیے بھوک میں رونا
پانی کی تمنا میں وہ منھ اشکوں سے دھونا
فاقوں میں کہاں نیند کہاں چین سے سونا
لوں چلتی تھی جب خاک میں اٹ جاتے تھے بچے
ماؤں سے اندھیرے میں لپٹ جاتے تھے بچے

43
آتی تھی درندوں کی صدا گو نجتے تھے شیر
سب فرش پہ آندھی سے خس و خاک کا تھا ڈھیر
گل ہونے میں شمعوں کے نہ لگتی تھی ذرا دیر
کرتی تھی اندھیرے میں ہوا اور بھی اندھیر
جب اٹھتی تھیں چوبیں تو جھکا جاتا تھا خیمہ
بھرتی تھی ہوا جب تو اڑا جاتا تھا خیمہ

44
اجڑے ہوئے جنگل کی ڈراؤنی وہ صدائیں
تھرّاتا تھا کوئی کوئی پڑھتا تھا دعائیں
دھڑکا تھا کہ جانیں کہیں بچوں کی نہ جائیں
کس طرح اس آفت میں جگہ امن کی پائیں
یاں اُن کے پانی سے چھٹے کھانے سے چھوٹے
ہو صبح تو جانیں کہ سیہ خانے سے چھوٹے

45
خیمے کو خدا گردش گردوں سے بچائے
خالق ستم لشکر ملعوں سے بچائے
حافظ الم ہیبت ہاموں سے بچائے
اللہ ہمیں آفت شب خوں سے بچائے
منزل پر یہ آفت یہ تباہی نہیں دیکھی
ہے ہے کسی شب میں یہ سیاہی نہیں دیکھی

46
آتی تھی صدا خیمے کے پیچھے سے یہ ہر آن
ہے ہے مرا بچہ ہے اسی رات کا مہماں
جنگل میں یہ کیا بن گئی ہے تجھ پہ مری جاں
دو روز کے پیاسے تری غربت کے میں قرباں
بابا بھی نہیں عالم تنہائی ہے بیٹا
گھر سے تمہیں جنگل میں اجل لائی ہے بیٹا

47
مادر نے جو چھاتی پہ سلا کر تمھیں پالا
سائے سے کبھی دھوپ میں باہر نہ نکالا
مرتے ہی مرے تجھ پہ یہ دکھ چرخ نے ڈالا
آفت میں نہیں آج کوئی پوچھنے والا
خاک اڑتی ہے لوں چلتی ہے میدان بلا میں
نیند آئے گی کیونکر تمھیں اس گرم ہوا میں

48
امت کے لیے اپنا وطن چھوڑ کے آئے
صغرا کو گرفتار محن چھوڑ کے آئے
نانا سے چھٹے قبر حسنؑ چھوڑ کے آئے
اس دشت کے کانٹوں میں چمن چھوڑ کے آئے
پائی نہ کہیں اور جگہ امن و امان کی
جنگل وہی بھایا تمھیں تھی خاک جہان کی

49
کہتی تھی یہ گھبرائی ہوئی زینبؑ ناشاد
پہچانتی ہوں خوب یہ اماں کی ہے فریاد
کیونکر انھیں چین آئے کہ گھر ہوتا ہے برباد
مرنے پہ بھی راحت نہیں دیتا غم اولاد
کل کچھ نہ کچھ آفت ہے جو گھبرائی ہیں اماں
لو صاحبو تربت سے نکل آئی ہیں اماں

50
جس روز حسنؑ بھائی سے ہوتی تھی جدائی
اس شب کو بھی اماں کی صدا تھی یوہیں آئی
لاؤ صف ماتم کہ ہوئی گھر کی صفائی
بس خاتمہ ہے اب نہ بچے گا مرا بھائی
پیٹو کہ شب قتل شب جن و بشر ہے
اماں کا یہ رونا نہیں ماتم کی خبر ہے

51
غش میں جو ابھی آنکھ مری لگ گئی ناگاہ
عریاں سرِ زہرؑا نظر آیا مجھے واللہ
فرمائی تھیں رو رو کے بصد نالۂ جاں گاہ
آرام کی یہ شب نہیں اے زینبؑ ذی جاہ
بسمل ہوں چھری میرے کلیجے پہ چلی ہے
بیٹی یہ شب قتل حسینؑ ابن علیؑ ہے

52
میں نے کہا کیوں بالوں پہ خاک آپ نے ڈالی
فرمایا کہ گھر صبح کو ہو جائے گا خالی
حیدؑر کی بہو ہوئے گی بے وارث و والی
کل شام سے اوڑھوں گی ردا فرق پہ کالی
کیوں کر کہوں تجھ سے کہ جگر چاک ہے زینبؑ
شپیرؑ کے مقتل کی یہ سب خاک ہے زینبؑ

53
رونے سے اسی حال میں گزری جو پہر رات
سجادۂ طاعت سے اٹھے قبلۂ حاجات
عباسؑ دلاور کو بلا کر یہ کہی بات
ہم بیچ میں ہیں گرد ہے سب لشکر بدذات
کچھ دور نہیں بے ادبی فوج شقی سے
ہوشیار رہو خیمۂ ناموس نبیؐ سے

54
سب کھینچ کے خیمے کی طنابیں کرو یک جا
تا ایک ہی جانب سے رہے آنے کا رستہ
گرمی کی اگر ہووے تو ہو پیاسوں کو ایذا
خندق میں رہے چار طرف آگ مہیّا
ہے دکھ میں مدد ایزد غفار کرے گا
پیاسوں پہ خدا نار کو گل زار کرے گا

55
سر گرم اطاعت تھے جو عباسؑ علم دار
بھڑکا دیا خندق میں وہیں آگ کو اک بار
بٹھلائے جواں ڈیوڑھی پہ دیرینہ و ہشیار
پہونچے عقب خیمہ حفاظت کو کچھ اسوار
رتبہ سے جو واقف تھے ہر اک پردہ نشین کے
خود پھرنے لگے گرد خیام شہ دیں کے

56
نعرہ کوئی کرتا تھا کہ یا حیدؑر کرّار
للکارتا تھا کوئی کہ ہاں بھائیو ہوشیار
خاموش کھڑا تھا کوئی کھینچے ہوئے تلوار
کون آتا ہے کوئی یہ صدا دیتا تھا ہر بار
کہتا تھا علم دار کوئی اور نہیں ہے
گھبراؤ نہ عباسؑ غلام شہ دیں ہے

57
کرتے ہو مصیبت میں جو تم سب کی مدد شاہ
بس حق رفاقت ہے یہیں اجر کم اللہ
راضی ہے خدا تم سے خوشی ہیں شہ ذی جاہ
ہاتھ آئی ہے کیا دولت بیدار تھیں واہ
جو خواب میں دیکھا نہ ہو وہ باغ کھلے گا
قبروں میں بھی اس جاگنے کا لطف ملے گا

58
جب تین پہر رات عبادت میں گذاری
یاں جاگ تھی سوتا تھا اُدھر لشکر ناری
پچھلے سے دعائیں تھیں بس اور طاعتِ باری
شہ محو وظیفہ تھے حرم کرتے تھے زاری
ہر حال میں حضرت کی نظر سوئے خدا تھی
سجدے تھے کبھی اور کبھی امت کی دعا تھی

59
ناگاه بياض سحر غم نظر آئی
مہتاب چلا رات بہت کم نظر آئی
صبح شب عاشور محرم نظر آئی
انجم کی جو صحبت تھی وہ برہم نظر آئی
چھوکا جو درختوں کو لگا سرد ہوا کا
مرغان چمن کرنے لگے ذکر خدا کا

60
وہ نور کا تڑکا وہ دم صبح کی سردی
جنگل میں گلوں کی کہیں سرخی کہیں زردی
بھولی ہوئی تھی وحشیوں کو دشت نوردی
تکبیریں تھیں یاں بجتی تھی واں صبح کی وردی
سامان تھا واں قتل امام دو جہاں کا
یاں شور تھا گلدستہ زہرؑا میں اذاں کا

61
استادہ ہوئے بہر نماز سحری شاه
صف باندھ لی سب نے عقب سیّد ذی جاہ
حقّا کہ عجب اختر تاباں تھے عجب ماہ
ہر حال میں تھے قبلۂ کونین کے ہمراہ
مقبول تھی وہ پڑھ کے دوگانہ جو دعا کی
خالق نے انھیں دولت کونین عطا کی

62
فارغ ہوئے جب شکر کے سجدے سے وہ ابرار
تسبیحیں پڑھیں سب نے سجے جنگ کے ہتھیار
ناموس کے خیمہ میں گئے شاہ خوش اطوار
حیرت سے نظر کی طرف خواہر غم خوار
فرمایا کہو غش ہے کہ سوتی ہے سکینہؑ
زینبؑ نے کہا شام سے روتی ہے سکینہؑ

63
بے آپ کے اس کو کبھی نیند آئی ہے بھائی
بچوں کو دکھائے نہ خدا داغ جدائی
اس چاند سی چھاتی کی جو بو اس نے نہ پائی
ماں پاس نہ لیٹی نہ مری گود میں آئی
فرقت ہو تو پھر اسکا خدا جانیے کیا ہو
تھمتا ہے کوئی باپ سے بچہ جو ہلا ہو

64
بیٹی کا سنا حال تو رونے لگے حضرت
فرمایا کہ لکھی تھی اسی عمر میں فرقت
افسوس یہ سن اور یہ یتیمی کی مصیبت
اللہ نگہبان ہم اب ہوتے ہیں رخصت
مشکل ہے پھر آنا ہمیں تیغوں کے تلے سے
لے آؤ کہ رولیں اسے لپٹا کے گلے سے

65
روئے سخن یاس یہ سنکر حرم پاک
پہنی شہ والا نے تن پاک میں پوشاک
دستار ید اللہ قبائے شہ لو لاک
گردوں پہ ہوئے غم سے ملائک کے جگر چاک
ان زلفوں میں دیکھا جو رخ اس خاصۂ رب کا
آنکھوں میں سماں پھر گیا معراج کی شب کا

66
حاصل جو زرہ کو ہوا وصل تن شپیرؑ
داؤد پکارے کہ زہے عزت و توقیر
دستانوں کو ہاتھ آئی عجب صحبت دلگیر
بوسہ جو لیا چرخ پہ پہونچا سر شمشیر
باندھا جو کمر میں تو یہ پر تو نظر آیا
خورشید کے پہلو میں مہ نو نظر آیا

67
پایا جو تھا قرب کمر سبط پیمبرؑ
جامے میں سماتی نہ تھی شمشیر دو پیکر
چار آئینہ دکھلانے لگا اوج سکندر
گردوں پہ کلہ پھینکتا تھا فخر سے مغفر
کہتی تھی سپر دولت دیں آج ملی ہے
دیکھو مجھے اس دوش پہ معراج ملی ہے

68
جب سج چکے ہتھیاروں کو تن پر شہ ابرار
دکھلانے لگی آئینہ فضہ جگر افگار
خود بینی سے نیکوں کو سدا رہتا ہے انکار
حضرت نے کہا آئینہ ہے حال تن زار
پرتو ہے جہاں نور کا وہ سینہ ہے میرا
میں ہوں وہ سکندر کہ دل آئینہ ہے میرا

69
فضّہ سے یہ فرماتا تھا وہ صاحب تو قیر
جو آتی سکینہ کو لیے شاہ کی ہمشیر
خود ہا تھوں کو پھیلا کے یہ بولے شہ دل گیر
آ آ مری پیاری ترا مشتاقی تھا شپیرؑ
بابا ترا اس چاند سی صورت پہ فدا ہو
کیوں آکے لپٹتی نہیں کیا ہم سے خفا ہو

70
لو جانے دو غصے کو مری گود میں آؤ
ہم آنکھیں ملیں چہرے سے منھ آگے تو لاؤ
مہماں ہیں تمھارے ہمیں بی بی نہ رلاؤ
عاشق جو ہماری ہو تو آنسو نہ بہاؤ
ہم ہوں گے کہیں تم کہیں جاؤ گی سکینہؑ
ڈھونڈھو گی تو پھر ہمکو نہ پاؤ گی سکینا

71
ہے صبح فراق پدر بیکس و ناکام
دن ہجر کے آپھونچے گئے وصل کے ایام
لکھا تھا بہت کم تری تقدیر میں آرام
دکھلائے گی یہ صبح یتیمی کی تمھیں شام
ہے زیست کی لذت یہی جو دم تمھیں دیکھیں
تم دیکھ لو جی بھر کے ہمیں ہم تمھیں دیکھیں

72
فرصت جو عبادت کے سبب ہم نے نہ پائی
یہ آخری شب عمر کی ہے اے مری جائی
کچھ دور نہ تھے ہم پر تمھیں نیند نہ آئی
کیا ہویگا جب ہوگی مہینوں کی جدائی
غم باپ کا اور قید کا دکھ جان حزیں پر
کیونکر تھیں نیند آئے گی زنداں کی زمین پر

73
چھوڑا نہ کبھی چار برس تک مرا پہلو
منھ چھاتی پہ رکھ کر تمھیں سو جانے کی تھی خو
واں ہوگا کہاں سر کے تلے باپ کا بازو
اٹ جائیں گے اب گرد یتیمی سے یہ گیسو
کیوں دم مرا صدمے سے نہ گھبرائے سکینہؑ
یہ تیرا گلا اور رسن ہائے سکینہؑ

74
حضرت نے جو بیٹی سے کہا یہ سخن یاس
دل ٹکڑے ہوا رونے لگے حضرت عباسؑ
گودی میں گئی باپ کے گھبرا کے وہ بے آس
رخ زرد تھا نیلے تھے لب لعل یہ تھی پیاس
دشوار تھا ہجر پدر اس رشک چمن پر
باہیں تو گلے میں تھیں دہن شہ کے دہن پر

75
منھ پر بھی منھ ملتی تھی دے دے کے دعائیں
لیتی تھی کبھی ننھے سے ہاتھوں سے بلائیں
کتی تھی کبھی گھر سے نہ حضرت کہیں جائیں
رزتی نہیں میں آپ نہ آب اشک بہائیں
آنے دو اگر پیاس سے غش آئے گا بابا
تم جیتے رہو پانی بھی مل جائے گا بابا

76
کیوں کڑھتے ہو بابا مجھے ایسی تو نہیں پیاس
کمتی نہیں پانی کی سلامت رہیں عباسؑ
اس وقت کی باتوں سے بہت ہے مجھے وسواس
کیا آج کی شب کو بھی نہ رہئے گا مرے پاس
پھر کل کی طرح نیند مری کھوؤ گے بابا
میں بھی وہیں سوؤں گی جہاں سوؤ گے بابا

77
ننھے سے کلیجے پہ مرے چلتی ہے تلوار
کھلتا نہیں کچھ آپ نے کیوں باندھے ہیں ہتھیار
کیا قصد ہے جانا ہے کہیں یا شہ ابرار
تشویش کچھ ایسی ہے کہ بھولا ہے مرا پیار
صدقے گئی ناتوں پہ حرم ساتھ نہ ہوں گے
کیایہ سفر ایسا ہے کہ ہم ساتھ نہ ہوں گے

78
شہ بولے کہ درپیش ہے مجکو وه سفر آه
ایک ایک قدم جس میں ہیں سو صدمۂ جاں کا ہ
بھائی ہو کہ بیٹا ہو گدا ہو کہ شہنشاہ
جز نیک عمل جا نہیں سکتا کوئی ہمراہ
وہ راہ ہے دھڑکا سحر و شام ہے جس کا
پہلی ہے وہ منزل کہ لحد نام ہے جس کا

79
کرتا نہیں غربت میں کوئی آکے مدد تک
گر ساتھ گیا ہے تو کوئی قبر کی حد تک
پھر آتے ہیں روتے ہوئے پہونچا کے لحد تک
وہ خانہ تاریک وہ تنہائی ابد تک
نے دوست نہ احباب نہ ہم بزم گئے ہیں
تنہا یو نہیں شاہان او لوالعزم گئے ہیں

80
جو خلق میں تھے صاحب تخت و علم و تاج
نوبت یہ ہوئی ہے کہ نشاں اُن کے نہیں آج
شاہان جہاں فخر سے دیتے تھے جنہیں باج
وہ قبر میں ہیں سورۂ الحمد کے محتاج
سکّہ ہے نہ وہ اور نہ وہ تاج و نگیں ہیں
دولت کو خزانے میں ہے خود زیر زمین ہیں

81
اولاد کا گلشن نہ عزیزوں کا چمن ساتھ
یاور نہ مصاحب نہ محبان وطن ساتھ
نے مال نہ فرزند نہ بھائی نہ بہن ساتھ
دنیا کے کل اسباب سے ہوتا ہے کفن ساتھ
آ جاتی وہاں موت جہاں گھر نہیں ہوتا
بہتوں کو کفن تک بھی میسر نہیں ہوتا

82
آرام کے خوگر کو بے سختی کی کہاں تاب
شب کو جو اندھیرا ہو تو ہو جاتا ہے بے خواب
تربت میں کہاں راحت و آرام کے اسباب
جز داغ جگر روشنی شمع ہے نایاب
گھبرائے کہ وحشت ہو کہیں جانہیں سکتا
کروٹ بھی بدلنے کی جگہ پا نہیں سکتا

83
پہلو کے نہ وہ تکیے نہ راحت کا بچھونا
دشوار ہے واں سر کے تلے ہاتھ کا ہونا
بستر وہی مٹی کا وہی قبر کا کونا
وہ یاس سے رخسار دھرے خاک پہ سونا
رہتا ہے لباس ایک بہر حال گلے میں
برمیں کفن اور نامۂ اعمال گلے میں

84
صحبت تھی شب و روز کی جس سے وہ کہاں پاس
ہمدرد جو حسرت تو مصاحب الم و یاس
وہ قبر کا ڈر پرسش اعمال کا وسواس
اُس ملک سے دنیا میں پھر آنے کی نہیں آس
دکھلائیں تزک چار دن افلاک کے نیچے
سب شاہ و گدا ایک سے ہیں خاک کے نیچے

85
کیا ان کو خبر جو کہ مکانوں میں مکیں ہیں
خویش و پسر و ہمدم و احباب قریں ہیں
تاریکی مرقد سے وہ آگاہ نہیں ہیں
پوچھے کوئی اُن لوگوں سے جو زیر زمیں ہیں
مٹی کے تلے دن کو بسر ہوتی ہے کیونکر
شب ہوتی ہے کس طرح سحر ہوتی ہے کیونکر

86
بتلاؤ مسافر کو نہ تشویش ہو کیونکر
نے راحلہ نے زادِ سفر پاس نہ رہبر
غربت میں نئی راہ نئے لوگ نئے گھر
وہ خانۂ پُرہول یہ آرام کا خوگر
تربت بھی نہ جلد اے مرے دل سوز ملے گی
منزل وہ ہمیں بعد چہل روز ملے گی

87
یہ کہکے بہت روئے شہنشاہ مدینہ
فرمایا کہ لو جاؤ پھوپی پاس سکینہؑ
ہے آج تلاطم میں محمدؐ کا سفینہ
مشتاق ہے اب طلم کے تیرون کا یہ سینہ
جائے گا سوئے شام یہ سر تیغ سے کٹے کر
بس چار برس سو چکیں چھاتی سے لپٹ کر

88
وہ کہتی تھی للہ نہ گودی سے اتارو
آئی ہے بلا سر پہ تو پہلے مجھے مارو
ننھےسے کلیجے پہ نہ اب برچھیاں مارو
مر جاؤں گی بابا نہ سدهارو نہ سدھارو
ہوتا ہے خفا یوں کوئی نازوں کے پلے سے
 ہے ہے مرے ہاتھوں کو چھڑاؤ نہ گلے سے

89
سینے پہ مرے ہاتھ تو رکھیں شہ والا
ہے ننھے سے سینے میں کلیجہ تہ و بالا
پٹکوں گی سر اپنا جو قدم گھر سے نکالا
کیا داغ دکھانے کے لیے تھا مجھے پالا
مر جائیں گے گر آپ کے دشمن تو جیونگی
رسی سے بندھے گی مری گردن تو جیوں گی

90
بچنے کی نہیں جان اب اس تشنہ دہن کی
تدبیر کیے جائیے ننھے سے کفن کی
منظور ہے گر سیر شہادت کے چمن کی
اچھا مجھے کیا راہ نہیں ملنے کی رن کی
اماں کے بھی رونے کا میں غم کھاؤں گی بابا
میں چھوڑ کے ان سب کو چلی آؤں گی بابا

91
بیٹی سے جدا ہو کے کہاں جاتے ہو حضرت
کس کے لیے ہم سب کی گوارا ہوئی فرقت
وہ کون ہے جس کی ہے یہ الفت یہ محبت
حضرت نے کہا وہ مرے نانا کی ہے اُمت
جو خاص ہیں ان میں وہ ہمارے ہیں سکینہؑ
وہ تم سے زیادہ ہمیں پیارے ہیں سکینہؑ

92
ہو جائیں جب اٹھارہ نبی فاطمہ بے سر
اور داغ قیمتی ہو تمہیں اے مری دلبر
اسباب لئے قید ہو سجادؑ، جلے گھر
تب آتش دوزخ سے بچیں شیعہ حیدؑر
راضی ہوں میں واللہ ستم مجھ پہ یہ سب ہوں
پر حشر میں شیعوں کو نہ کچھ رنج و تعب ہوں

93
یوں کہنے لگی سینے پہ منھ رکھ کے وہ نادان
کہتے ہیں یتیمی کسے میں آپ کے قرباں
حضرت نے کہا سخت مصیبت ہے مری جاں
یہ داغ ہے بچوں کے لیے موت کا ساماں
تن آتش غم سے صفت شمع گھلے گا
یہ حال تمہیں عصر کے بعد آج کھلے گا

94
اب تک تو یہ ہے ظلم کہ ملتا نہیں پانی
پھر باندھیں گے رسی سے گلا ظلم کے بانی
تم لاکھ کھو گی کہ ہے بابا کی نشانی
لوٹیں گے یہ بنُدے بھی ترے دشمن جانی
جلاد مری روح کو غمناک کریں گے
موتی کے لیے کان ترے چاک کریں گے

95
یہ کہ کے جو شہ نے اُسے گودی سے اتارا
غش ہوگئی بانؑو نہ رہا ضبط کا یارا
ہمشیر نے حضرت سے کیا رو کے اشارا
آؤ کہ لگا لیں تمہیں چھاتی سے دوبارہ
حضرت پہ بھی دشوار تھی ماں جائی کی رخصت
کم تھی نہ قیامت سے بہن بھائی کی رخصت

96
پھٹتا تھا جگر شاہ کا زینبؑ کے بیاں سے
کیا درد کے الفاظ نکلتے تھے زبان سے
کہتی تھی بہن کوچ ہے بابا کا جہاں سے
شہ کہتے تھے میں آج جدا ہوتا ہوں ماں سے
کیا کیا مرے کام آتی ہیں اس رنج و محن
میں سب طور تھا اماں کی محبت کا بہن میں

97
بچپن سے کسی دُکھ میں برادر کو نہ چھوڑا
فاقے کئے اکثر مگر اس گھر کو نہ چھوڑا
تنہا کبھی فرزند پیمبرؐ کو نہ چھوڑا
چھوڑا وطن اور نائب حیدرؑ کو نہ چھوڑا
فرقت نہ ہو اک دم یہ دعا شام وسحر تھی
غربت میں بچھڑ جانے کی لیکن نہ خبر تھی

98
یہ کہ کے چلے شاہ بچھی یاں صف ماتم
گویا کہ ہوئی بزم عزا درہم و برہم
سرکھولے ہوئے پیٹتی تھی بانوئےؑ پرغم
برپا تھا حق شور کہ ہے ہے شہ عالم
در تک بھی نہ پہونچے تھے کہ غش کر گئی زینبؑ
سرپیٹ کے فضہ نے کہا مر گئی زینبؑ

99
نکلے در دولت سے شہنشاہ فلک جاہ
پردے سے ہوئی جلوہ نما قدرت الله
اٹھارہ بنی فاطمہؑ تھے آپ کے ہمراہ
جھرمٹ تھا ستاروں کا زمیں پر عقب ماہ
تھا فرش سے تا عرش سما جلوہ گری کا
ڈیوڑھی تھی دریچہ فلک نیلو فری کا

100
سُکّان سماوات یہ کرتے تھے اشارے
دیکھو کہ زمیں پر بھی نکلتے ہیں ستارے
آتی تھی صدا گرد ہیں یاں نور تمھارے
تارے یہ وہ نارے ہیں کہ جو ہیں ہمیں پیارے
یہ سب وہ بشر ہیں جو بنے نور خدا سے
ہے عرش بھی روشن انہیں تاروں کی ضیا سے

101
رتبے ہیں زیادہ ملک و حور سے اُن کے
جلوے ہیں فزوں روشنی طور سے اُن کے
کرتا ہے قمر کسب ضیا نور سے اُن کے
عابد ہیں یہ نظارے کرو دور سے اُن کے
آخر تو نکل آئیں گے سارے جو چھپیں گے
پھر انکو نہ دیکھو گے یہ تارے جو چھپیں گے

102
دیکھا رفقا نے جو رخ قبلۂ عالم
مجرے کے لیے صلِّ علیٰ کہ کے ہوئے خم
حضرت نے عجب پیار سے دیکھا انہیں اُس دم
براک کی زباں سے یہی نکلا کہ فدا ہم
نازاں ہیں عنایات شہ تشنہ گلو پر
سو سر ہوں تو قربان کریں ہر سر مو پر

103
گردان کے دامن جو بڑھے سیّد ابرار
لینے کو رکاب آئے رفیقان وفادار
فرمانے لگے بڑھ کے یہ عباسؑ خوش اطوار
اس خدمت عالی کا ہے بندہ ہی سزاوار
جبریلؑ پکارے نہیں حاجت ہے کسی کی
بچپن سے بھی خادم کو تمنا تھی اسی کی

104
سوار ہوا جب وہ دو عالم کا خوزاده
لشکر کا ہوا جاہ و حشم اور زیادہ
گھوڑا جو بڑھا کاہ کشاں بن گیا جادہ
جبریلؑ چلے ساتھ سواری کے پیادہ
ہمراہ علم دھوپ میں تھا ظلِّ خدا بھی
جبریلؑ بھی تھے سایہ فگن سر پہ ہما بھی

105
تھوڑا سا تو لشکر، پہ خوشا رعب، زہے شان
دیں دارون کی جاں اور مسلمانوں کا ایماں
وہ حسن کہ حوران جناں جن پہ ہیں قرباں
سیرت میں ملک دیکھئے صورت کو تو انساں
خورشید بھی شرمندہ ہو رخ جلوہ گرا یے
چلاتی تھیں پریاں نہیں دیکھے بشر ایسے

106
وہ چاند سے ماتھے وہ قبائیں وہ عبائیں
تسبیحیں تو ہا تھوں پہ زبانوں پہ دعائیں
تن پھول سے غنچوں کی طرح تنگ قبائیں
بس جائے وہ سب راہ یہ جس راہ سے جائیں
نور مہ کامل کبھی سینے کو نہ پہونچے
بو ایسی کہ عطر ان کے پسینے کو نہ پہونچے

107
کس شان سے شملوں کے سرے دوش پہ چھوڑے
وہ رعب وہ اقبال وہ ہتھیار وہ گھوڑے
تیغیں بھی جو برسیں تو کبھی منھ کو نہ موڑے
ایک ایک جری شیر کے پنجے کو مڑوڑے
برباد کریں کوہ کو ہاموں کو الٹ دیں
خیبر کی طرح قلعۂ گردوں کو الٹ دیں

108
جاتے تھے سواری میں جلال و حشم آگے
غل تھا کہ بڑھے جاؤ قدم با قدم آگے
جلدی تھی ہر ایک کو کہ نکل جائیں ہم آگے
پیچھے تو محمدؐ کا نشاں تھا علم آگے
جنت کے پھریرے سے ہوا آتی تھی رن میں
طوبیٰ نے جگہ پائی تھی زہرؑا کے چمن میں

109
کیا اوج تھا نخل علم فوج خدا کا
فردوس بھی شائق تھا پھرپرے کی ہوا کا
غل تھا کہ یہ ہے سرو رواں باغ وفا کا
پنجے پہ ہے عالم ید بیضا کی ضیا کا
ٹوکے وہ انہیں بڑھ کے لڑا ہو جو علی سے
یہ شیر گر سنہ نہیں رکنے کے کسی سے

110
ان چاند سے چہروں نے دکھائی تھی عجب ضو
میدان میں تھا چار طرف نور کا پر تو
شپیر کے عاشق اسد اللہ کے پیرو
اعدا تو کئی لاکھ یہ پورے بھی نہ تھے سو
کیا حسن عقیدت تھا عجب دل کے جواں تھے
آقا پہ فدا ہونے کو سب ایک زباں تھے

111
بندھتی تھیں صفیں یاں کہ علم کھل گئے واں کے
ڈنکا جو ہوا ہل گئے دل پیر و جواں کے
تلواریں لیے غول بڑھے فوج گراں کے
مظلوموں پہ در بند ہوے امن و اماں کے
آرام میں زہرؑا و علیؑ کے خلل آیا
آمد ہوئی تیروں کی پیام اجل آیا

112
دو لاکھ لعینوں کے چلے تیر جو پیہم
بیچاں ہوئے اک دم میں پچاس آپ کے ہمدم
عباسؑ علم دار نے کی عرض یہ اس دم
بائیس جواں رہ گئے اے قبلۂ عالم
بے حکم تو قبضوں پہ نہ یہ ہاتھ دھریں گے
حسرت نہ رہے گی جو وغا کر کے مریں گے

113
اک ان میں سے بڑھ جائے گا چمکا کے جو تلوار
ہو جائے گی موقوف ابھی تیروں کی بوچھار
حضرت نے کہا فتح سے کیا مجھکو سروکار
ہوں میں تو فقط بخشش امت کا طلبگار
تیغ و تر و تیر و سناں کھانے دو بھائی
سب لوگوں سے پہلے مجھے مرجانے دو بھائی

114
عباسؑ نے رو کر کہا اے سیّد اکرم
کیجے گا یہی خلق سے اٹھ جائیں گے جب ہم
آقا کو بھلا دیکھ سکے گا کوئی بے دم
یہ سب نہیں غلام آپ کے اے قبلۂ عالم
چلنا صفِ جنگاہ میں تلواروں کا دیکھیں
آج آپ مزا اپنے نمک خواروں کا دیکھیں

115
مولا نے کہا ہے یہی مرضی تو کرو جنگ
یہ سنتے ہی سادات کے چھرے ہوئے گل رنگ
شیروں نے عجب شاں سے گھوڑوں کے کسے تنگ
نیزے جو سنبھالے تو علم دار ہوے دنگ
دیکھا نظر غیظ سے افواج لعیں کو
لرزہ ہوا نعروں سے دلیروں کے زمین کو

116
تنہا گئے یوں فوج پہ وہ صاحب شمشیر
جوں گلۂ آہو پہ جھپٹتا ہے کوئی شیر
انبار تھے لاشوں کے اِدھر ڈھبر اودھر ڈھیر
ہاتھ اڑ گئے پہونچوں سے زبردست ہوے زیر
پاس آنہ سکے دور سے بے پیروں نے مارا
تلواریں نہ کھائیں یہ انہیں تیرو نے مارا

117
جب سوئے جناں شہ کے مددگار سدھارے
جانبازیاں دکھلا کے وہ جرّار سدھارے
دنیا سے جوانان خوش اطوار سدھارے
غم رہ گیا شپیرؑ کے غم خوار سدھارے
لشکر نہ رہا شاہ فلک جاہ کے ہمراہ
اٹھارہ ستارے تھے فقط ماہ کے ہمراہ

118
چھپنے لگے جس دم وہ ستارے بھی نظر سے
کھینچی قمر فاطمہؑ نے آہ جگر سے
دو بھانجے ٹکڑے ہوئے شمشیر و تبر سے
ہاں تک کہ جدائی ہوئی بھائی کے پسر سے
پامال ہوا یوں بدن اس رشک چمن کا
لاشہ نہ اٹھایا گیا فرزند حسن کا

119
جب قتل ہوا حضرت عباسؑ سا بھائی
تھا شور کہ اب سبط نبیؐ کی اجل آئی
روتے تھے کہ بیٹے نے سناں سینے پہ کھائی
پس تین پہر میں ہوئی سب گھر کی صفائی
پہونچے صفت نکہت گل باغ ارم میں
پیدا ہوئے برسوں میں فنا ہو گئے دم میں

120
مارے گئے زینبؑ کے پسر آنکھوں کے آگے
عباسؑ ہوئے خون میں تر آنکھوں کے آگے
دنیا سے گئے نور نظر آنکھوں کے آگے
دیکھا کیے اور لٹ گیا گھر آنکھوں کے آگے
سہرا بھی جواں بیٹے کا بابا نے نہ دیکھا
وہ کون سا تھا داغ کہ مولا نے نہ دیکھا

121
کیا روتے تھے یعقوبؑ جو بچھڑا تھا پسر ایک
ہر نخل ہے خواباں کہ جدا ہو نہ ثمر ایک
مر جاتی ہے بلبل جو خزاں ہو گل تر ایک
یاں داغ عزیزوں کے بہتر ہیں جگر ایک
صدمے سے لہو تن میں نہیں زرد ہیں شپیرؑ
اک زخم جگر کیا ہمہ تن درد ہیں شپیرؑ

122
حضرت جو ہیں بتیاب تزلزل میں ہے گیتی
کاٹی ہوئی سب خاک پہ زہرؑا کی ہے کھیتی
وہ دھوپ وہ لوں اور وہ جلتی ہوئی ریتی
ان سب کے سوا پیاس سنبھلنے نہیں دیتی
نیلے ہیں لب لعل کمر ضعف سے خم ہے
تلواریں ادھر کھینچے ہیں یاں ہونٹوں پہ دم ہے

123
اسوار ادھر بڑھتے تھے تیروں کو سنبھالے
یاں تیر دعاؤں کے تھے اور آہوں کے بھائے
واں فوج سیہ رو نے علم کھولے ہیں کالے
ہیں لعل کوزہرؑا کے اُدھر جان کے لالے
میداں سے نہ بڑھتے تھے نہ ہٹ سکتے ہیں شپیرؑ
عباسؑ کے لاشے کی طرف تکتے ہیں شپیرؑ

124
تنہائی کا احوال بھی مردم پہ عیاں ہے
جو نور نظر تھا وہی آنکھوں سے نہاں ہے
پیرانہ سری میں غم فرزند جواں ہے
بھائی نہیں اب بازوؤں میں زور کہاں ہے
ٹوٹا ہے فلک عالم غربت میں لٹے ہیں
ابن اسد اللہ سے دو شیر چھٹے ہیں

125
اس فوج میں ڈھالوں کا ہے ایک ابر سا چھایا
اور چاند پہ زہرؑا کے ہے خورشید کا سایا
واں گھوڑے بھی سیراب میں دانا بھی ہے کھایا
یاں تیسرا ہے روز کہ پانی نہیں پایا
خیمے ہیں اُدھر دھوپ بھی لشکر پہ نہیں ہے
چادر تک ادھر لا شۂ اکبر پہ نہیں ہے

126
پلے پہ کمانداروں کے ہے شمر سیہ رو
چلّوں سے ملائے ہوئے ہیں تیر جفا جو
جب تھامتے ہیں تیغ کا قبضہ شہ خوش خو
ٹھراتا ہے وہ تیر سے ٹوٹا ہوا بازو
ایذا کے جراحت ہے مگر اُٹھ نہیں سکتی
اس ہاتھ سے تیغ اس سے سپر اٹھ نہیں سکتی

127
ہر دم متقاضی ہیں یہ اس فوج کے سردار
طاقت نہیں لڑنے کی تو رکھ دیجے ہتھیار
مولا سے یہ کہتی تھی ید اللہ کی تلوار
جوہر میرے دکھلائیے یا سیّد ابرار
ڈر سے نہ قدم ٹھہریں گے بیداد گروں کے
اک دم میں اڑا دوں گی سر ان خیره سروں کے

128
بے رحم ہے یہ قوم بس اب رحم نہ کیجئے
اے قبلۂ کونین مجھے بیان سے لیجیئے
سب قتل ہوئے خویش و پسر بھائی بھتیجے
صف بستہ ہیں کفار شکست اب انھیں دیجیئے
میں وہ ہوں کہ جس دم صف اعدا پہ جھکوں گی
جبریلؑ بھی روکیں گے تو ہر گز نہ رکوں گی

129
شہ کہتے تھے اب تیغ وغا کس کو دکھاؤں
جرأت جو دکھاؤں تو بھلا کس کو دکھاؤں
زور آوری شیر خدا کس کو دکھاؤں
ضرب اسد قلعہ کشا کس کو دکھاؤں
صبر ان کی جفاؤن کا کیا خیر بشر نے
بیٹوں کی تباہی کبھی چاہی ہے پدر نے

130
بالفرض کہ سب قتل ہوئی فوج ستم گر
پھر مجھ سے ملیں گے مرے بچھڑے ہوئے یاور
بتلا مجھے جی اُٹھیں گے عباسؑ دلاور
چھاتی سے لپٹ جائیں گے آکر علی اکبرؑ
اکدم کے لیے گلشن ہستی کو اُجاڑوں
نانا کی بسائی ہوئی بستی کو اُجاڑوں

131
یہ کہتے تھے حضرت کہ لگا تیر جبیں پر
ماتھے سے لہو بہ کے گرا دامنِ زیں پر
غصے سے نظر آپ نے کی لشکر کیں پر
تھرانے لگے روح میں عرش بریں پر
وان زینبؑ ناشاد کھلے سر نکل آئی
یاں تیغ علیؑ میان سے باہر نکل آئی

132
ہاتف کی صدا آئی کہ اے تابع تقدیر
ہاں اب ہے اجازت کہ دیکھا جوہر شمشیر
گھوڑے پہ سنبھل بیٹھے یہ سن کر شہ دلگیر
نعرہ جو کیا کانپ گیا لشکر بے پیر
نا طاقتی جسم نہ مطلق نظر آئی
تصویر جلال اسد حق نظر آئی

133
وہ غیط وہ نعرہ وہ چمکتی ہوئی تلوار
گویا تھا مجسم غضب حضرت قہار
اتنا تو پکارے کہ خبردار خبر دار
ڈھالیں نہ اٹھیں تھیں کہ گری برقی شرر بار
 گرمی سے ہوا میں شرر اُڑتے نظر آئے
جھوکا تھا غضب کا کہ سر اڑتے نظر آئے

134
اک آگ سی تھی چار طرف شعلہ فشان برق
وه برق کہ خود مانگتی تھی جس سے اماں برق
یاں موج تو واں سیل جو یاں ابر تو وان برق
منھ زہر بُرش قہر بدن آگ زباں برق
سرکش جو تھا ناری یہ جلاتی تھی اسی کو
لوہے پہ بھی گرتی تھی تو کھاتی تھی اسی کو

135
اٹھکر کبھی ٹہری، کبھی لچکی، کبھی چمکی
سرگر گئے گردن جدھر اس تیغ نے خم کی
سیدھی صف دشمن کو ملی راہ عدم کی
سیفی تھی کہ گویا دم شمشیر بہ دم کی
دم بھریں صفیں صاف تھی بیداد گروں کی
تھی مینھ کی طرح خاک یہ بوچھار سروں کی

136
تیزی تھی کہ لشکر بھی ہر اک تھا مقر اس کا
تھا کاٹ میان دو جہاں مشتہر اس کا
خم ہو گئی تھی قلب یہ تھا منکر اس کا
بے فتح عدو پر بھی نہ کھلتا تھا سر اس کا
تھی سم کی حرارت جو بدن اس کا ہرا تھا
افعی کی طرح پیٹ میں کیا زہر بھرا تھا

137
یایا تھا عجب زور عجب تیغ عجب ہاتھ
بجلی سی چمک جاتی تھی اٹھ جاتا تھا جب ہاتھ
کچھ دست میں اعداد کے نہ تھا ملنے تھے سب ہاتھ
پھرتی تھی عجب جسم میں چلتا تھا عجب ہا تھ
شمشیر اجل فوج کے بھالوں سے رکی ہے
گرتی ہوئی بجلی کبھی ڈالوں سے رکی ہے

138
کس کے سر و گردن میں جدائی نہ دکھائی
صف کون سی تھی جس کو صفائی نہ دکھائی
کس کو اسد حق کی لڑائی نہ دکھائی
مقتل میں کسے عقدہ کشائی نہ دکھائی
ریلا جو ہوا ناریوں کو رول کے نکلی
شیرازۂ اجزائے بدن کھول کے نکلی

139
اک ضرب میں ہاتھ اس کے اڑائے تو سر اس کا
شاخیں کٹیں اس نخل ستم کی ثمر اس کا
دل اس کا دوپارہ کیا کاٹا جگر اُس کا
دم ہو گیا آخر ادھر اس کا اُدھر اس کا
جس جا پہ جھکے خوں کی ندی وہیں بہ جاے
کیا دخل تھا اس کا کہ کسی باک پہ رہ جاے

140
سرداروں کو تیغ دو زباں ڈھونڈھ رہی تھی
کفار کے علموں کا نشان ڈھونڈھ رہی تھی
اعدا کے یہ چھپنے کا مکان ڈھونڈھ رہی تھی
سب فوج ستم جائے اماں ڈھونڈھ رہی تھی
جو ہاتھ لگا خون میں اسے بھر دیا اس نے
پایا جسے یکتا اسے دو کر دیا اس نے

141
تھا صورت آئینہ تمام اس کا بدن صاف
خوں پیتی تھی پر دیکھو تو منھ صاف دہن صاف
چلتی تھی جو سن سن یہ نکلتا تھا سخن صاف
ہوں میں تو وہ جا روب کہ کر دیتی ہوں رَن صاف
نا اہل ہیں نامرد ہیں ناپاک ہیں اعدا
میں برق غضب ہوں خس و خاشاک ہیں اعدا

142
تھا دور تلک خون سے اس فوج کے رن سرخ
پھولا ہوا تھا تیغ کے ایک پھل سے چمن سرخ
چہرے تو سیہ کاروں کے تھے زرد بدن سرخ
تھی تیغ دو پیکر کی زباں سرخ دہن سرخ
بے وجہ نہ منھ لال تھا اس عربده جو کا
بیڑہ وہ اٹھائے ہوئے تھی خون عدد کا

143
مغفر سے جھلم کٹ گئی گردن میں در آئی
گردن سے سرکنا تھا کہ جوشن میں در آئی
جوشن سے گزرنا تھا کہ بس تن میں در آئی
تن سے ابھی اتری تھی کہ توسن میں در آئی
بچتا کوئی کیا تیغ قضا رنگ کے نیچے
اک برق غضب کوند گئی تنگ کے نیچے

144
قبضہ تھا کہ تھا چہرہ پر قہر قضا کا
نابیں تھیں کہ دھارا تھا وہ دریائے فنا کا
باڑھ ایسی کہ رخ پھر گیا دریا کی گھٹا کا
پشّہ وہ کہ پی جائے لہو اہل جفا کا
تمغہ کی جگہ یا اسد اللہ لکھا تھا
جوہر میں انا سلف ید اللہ لکھا تھا

145
چم خم سے ہلال فلک نیلو فری تھی
مارا تھا ہزاروں کو مگر خوں سے بری تھی
شوخی بھی نئی اور نئی جلوہ گری تھی
تھی تیغ کہ قبضہ میں سلیماں کے پری تھی
اک آگ لگی وار جدھر چل گیا اس کا
جو آ گیا سائے میں بدن جل گیا اُس کا

146
سیدھی جو چلے وہ تو صف فوج الٹ جائے
دشمن پہ پڑے جب تو لہو جسم کا گھٹ جائے
تھرائے فلک گاؤ زمیں ڈر کے سمٹ جائے
دیکھو جو خم اس کا مہ نو شرم سے کٹ جائے
اس برق کا ہمسر کوئی دنیا میں کہاں ہے
یہ سب  صفتیں جس میں ہوں وہ سیف زباں ہے

147
جب شعلہؑ سر کش کی طرح فوج پہ لپکی
تصویر نظر آگئی بجلی کی تڑپ کی
تھرائے جگر آنکھ ستمگاروں کی جھپ کی
سر اڑ گئے اور خون کی اک بوند نہ ٹپکی
سب ناریوں کو خاک کا پیوند کیا تھا
آپ دم شمشیر نے دم بند کیا تھا

148
دم بھر کہیں شمشیر سرانداز ٹھہری
بجلی کی چمک رعد کی آواز نہ ٹھہری
روکا گئے وہ تفرقہ پرواز نہ ٹھہری
بے صید کئے صورتِ شہباز نہ ٹھری
جب ہاتھ اٹھا چرخ پہ سر چڑھ گیا اس کا
پی پی کے لہو اور بھی دم بڑھ گیا اُسکا

149
پیری کبھی گہ خوں میں نہا کر نکل آئی
ٹھہری کبھی غوطہ کبھی کھا کر نکل آئی
کاٹی جو زرہ موج میں جاکر نکل آئی
منجدھارے دو ہاتھ لگا کر نکل آئی
کیا ڈر اسے طوفاں کا جو چالاک ہو ایسا
جب باڑھ پہ دریا ہو تو پیراک ہو ایسا

150
غصے میں گئی اور غضب ناک پھر آئی
افلاک پہ چمکی تو سوئے خاک پھر آئی
بے خوف سروں سے گئی بیباک پھر آئی
غل ہوتا تھا بھاگو کہ وہ سفاک پھر آئی
خالق کا غضب خلق میں کہتے ہیں اسی کو
یہ مرگ مفاجات نہ چھوڑے گی کسی کو

151
دم بھر نہ ٹھہرتی تھی عجب طرح کا دم تھا
نیزے پہ جسے ناز تھا سر اس کا قلم تھا
ناگن میں نہ یہ زہر نہ افعی میں یہ سم تھا
یہ فتح کی جویا تھی قد اس واسطے خم تھا
بد اصل تکبر کے سخن کہتے ہیں اکثر
جو صاحب جوہر ہیں جھکے رہتے ہیں اکثر

152
سرکش تھے جو اس فوج ستم گر میں ستمگار
اک وار میں کرتی تھی دو لخت ان کو وہ  تلوار
جل جل کے وہ اخگر کی طرح ہوتے تھے فی النار
ترکیب عناصر میں خلل پڑتا تھا ہر بار
دو چار ہوا سامنے جو خیرہ سر آیا
ہر مصرع قد اس کا ربائی نظر آیا

153
غل فوج میں تھا سیل فنا ائی ہے بھاگو
منھ کھولے ہوئے سر پہ بلا آئی ہے بھا کو
جانیں نہیں بچتیں کہ وہا آئی ہے بھاگو
سر اڑتے ہیں جس سے وہ ہوا آئی ہے بھاگو
ان ڈھالوں سے روکو گے کے ہوش کہان ہیں
جھوکا کوئی آیا تو یہ سب نخل خزاں ہیں

154
جلتی تھیں صفیں شعلہ فشانی تھی غضب کی
کٹتے تھے مدد سیف زبانی تھی غضب کی
لوہے سے نہ رکتی تھیں روانی تھی غضب کی
آفت تھی قیامت کی نشانی تھی غضب کی
بجلی سی چمکتی تھی تو ہٹ جاتے تھے جریلؑ
شہہ پر کو اٹھائے ہوئے تھراتے تھے جبریلؑ

155
جب کوند کے اُٹھتی تھی وہ شمشیر فنا دم
غل ہوتا تھا پریوں میں کہ یا حا فظ عالم
فوجیں تھیں نبی جان کی سب درہم و برہم
مضطر تھے فلک کانپتا تھا عرش معظم
جب برق چمکتی تھی سرک جاتے تھے جبریلؑ
یا شیر خدا کہ کے جھجک جاتے تھے جبریل

156
لشکر میں یہ تھا شور کہ باشاه امام دو
اب پاؤں ٹھہرتے نہیں للہ اماں دو
بس رحم کرو سیّد ذی جاہ اماں دو
اب بہر سر خون ید اللہ اماں دو
بخشو ہمیں اس تشنہ دہانی کا تصدق
پیارے علی اکبرؑ کی جوانی کا تصدق

157
دل تھام کے ہاتھوں سے پکارے شہ والا
کیا نام لیا یہ کہ لگا قلب پہ بھالا
پھر ہو گیا سینے میں کلیجہ تہ و بالا
پہلو تو مرے قتل کا یہ خوب نکالا
اچھا نہیں اب لڑنے کے راضی بہ رضا ہیں
سو سر ہوں تو اکبرؑ کی جوائی پہ فدا ہیں

158
پھر رو کے یہ فرزند کے لاشے کو پکارے
ہم روکتے ہیں تیغ کو کیا کہتے ہو پیارے
اے شیر جواں باپ کی پیری کے سہارے
دشمن دیں بچ گئے صدقے میں تمھارے
رحم ان پہ کیا گو مجھے غم دیتے ہیں اعدا
اب تیری جوانی کی قسم دیتے ہیں اعدا

159
تم مر گئے بیجا ہے یہ کوشش یہ لڑائی
وہ کیا جیئے جس پاس نہ بیٹا ہو نہ بھائی
اس جنگ نے مرنے میں بڑی دیر لگائی
ہو جائے کہیں جامد سر و تن میں جدائی
بس لڑ چکے اب تیغ و سناں کھائیں گے بیٹا
بے جان دیئے ہم نہ تمہیں پائیں گے بیٹا

160
فرما کے یہ شمشیر شرر ریز کو روکا
روکا اُسے کیا شعلۂ سر تیز کو روکا
بیکل تھا مگر اسپ سبک خیز کو روکا
کس پیار سے چمکار کے شبدیز کو روکا
فرمایا کہ اُمت کا بھلا ہوتا ہے گھوڑے
راکب ترا اب تجھ سے جدا ہوتا ہے گھوڑے

161
شمشیر ید اللہ ادھر میان میں آئی
اور جان لعینوں کی اُدھر جان میں آئی
پھر فوج عدو قتل کے میدان میں آئی
فریاد کی زہرؑا کی صدا کان میں آئی
رونے کا اٹھا شور مدینے کی طرف سے
صاف آئی صدا ہائے حسینا کی نجف سے

162
واں خیمے سے نکلے حرم احمد مختار
یاں قبلۂ عالم پہ ہوئی تیروں کی بوچھار
فریاد ہے اک تشنہ دہاں لاکھ ستمگار
تلواریں تو سب فوج کی اور ایک تن زار
گھرلٹتا تھا زہرؑا کا قیامت کی گھڑی تھی
بوچھار نہ تھی تیروں کی، ساون کی جھڑی تھی

163
ٹکڑے ہوا تیغوں سے محمدؐ کا جگر بند
کٹ کٹ کے جدا ہونے لگے بند سے ہر بند
پرزے تھی قبا خون میں ڈوبا تھا کمر بند
ہر زخم کے کوچے تو کھلے امن کے در بند
طاقت جو نہ تھی ضعف سے تھراتے تھے شپیرؑ
جب پڑتی تھی تلوار تو جھک جاتے تھے شپیرؑ

164
جب لگتی تھی برچھی تو یہ فرماتے تھے سرور
زخمی تری چھاتی کے میں صدقے علی اکبرؑ
تلوار سے کٹ جاتا تھا جب بازوے انور
چلا کے یہ کہتے تھے کہ ہیہات برادر
کچھ تیر کے صدمے کو نہ کہ سکتے تھے شپیرؑ
لاش علی اصغرؑ کی طرف تکتے تھے شبیرؑ

165
تھا عصر کا ہنگام کہ آفت ہوئی برپا
گھوڑے سے گرے شاہ قیامت ہوئی برپا
جن و ملک و انس میں رقّت ہوئی برپا
دنیا میں اُسی دن سے مصیبت ہوئی برپا
دب دب کے جو پیکاں تن شفاف سے نکلے
سرکھول کے پریوں کے پرے قاف سے نکلے

166
تڑپے جو زمیں پر کئی باری شہ والا
تھا شور کہ لو ہو گئی دنیا تہ و بالا
اٹھنے تھے کہ مارا کسی بے رحم نے بھالا
خم ہو گیا وہ فاطمہؑ کی گود کا پالا
طاقت یہ کہاں تھی کہ جو اٹھتے وہ سنبھل کر
عش ہو گئے ریتی پہ لہو منہ سے اگل کر

167
خنجر کو ادهر ثمر ستم گار نے دیکھا
ڈیوڑھی سے اُدھر زینبؑ ناچار نے دیکھا
فرزند کا منہ حیدر کرارؑ نے دیکھا
خیمے کی طرف سیّد ابرار نے دیکھا
غم تھا نہ کہیں زینبؑ خوش خو نکل آئے
خنجر جو ملا حلق سے آنسو نکل آئے

168
جب خشک گلے پر ہوئی خنجر کی روانی
دو بار اشارہ کیا حضرت نے کہ پانی
پیاسے ہی سدھارے نہ بجھی تشنہ دہانی
سر کاٹ کے سینے سے اٹھا ظلم کا بانی
بھائی نے تڑپنا بھی نہ ماں جائی کا دکھا
نکلی جو بہن نیزے پہ سر بھائی کا دیکھا

169
ہاں حیدر یو مرثیہ اب ہوتا ہے آخر
پرسا دو کہ ہے فاطمہؑ اس بزم میں حاضر
ہے ہے شہ آوارہ وطن ہائے مسافر
مذبوح قضا تشنہ دہن صابر و شاکر
زلفیں وہ تری خاک میں سب اٹ گئیں آقا
ہے ہے تری خنجر سے رگیں کٹ گئیں آقا

170
مولا ترے عمامہ گل گوں کے تصدّق
آقا ترے پیرا بِن پر خوں کے تصدّق
ان زخموں کے قرباں دل محزوں کے تصدّق
ریتی پہ تڑپتے قدِ موزوں کے تصدّق
خنجر کے تلے سجدۂ رب کرنے کے صدقے
سیّد ترے پانی کے طلب کرنے کے صدقے

171
زخمی ہوئے تلواروں سے ہے ہے ترے پہلو
ہے ہے ستم ایجاد نے پکڑے ترے گیسو
ہے ہے ترے سینے پہ رکھا ثمر نے زانو
ہے ہے تری پوشاک بھی سب لے گئے بد خور
کاندھے پہ عبا بر میں قبا رہنے نہ پائی
ہے ہے ترے شانے پہ ردا رہنے نہ پائی

MarsiyaeMarsiya
www.emarsiya.com