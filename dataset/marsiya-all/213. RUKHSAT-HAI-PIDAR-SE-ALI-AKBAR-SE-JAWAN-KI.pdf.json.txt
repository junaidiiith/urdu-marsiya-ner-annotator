www.emarsiya.com
نقوش ، انیس نمبر

مرثیہ 9
رخصت ہے پدر سے علی اکبرؑ سے جواں کی


1
رخصت ہے پدر سے علی اکبرؑ سے جواں کی
اب مٹتی ہے تصویر رسولؐ دو جہاں کی
آمد ہے گلستان جوانی پہ خزاں کی
رخصت چمنِ دہر سے ہے سرو رواں کی
اٹھارواں ہے سال نہ پھولے نہ پھلے ہیں
شادی کے دن آتے ہیں تو مرنے کو چلے ہیں

2
اب شاہ ہیں اور صدمہ جانکاہ پسر ہے
اب بلبل نالاں سے فراق گلِ تر ہے
مرتا ہے جگر بند، پدر خاک بسر ہے
اکبرؑ کا اُدھر کوچ ادھر شہؑ کا سفر ہے
صدمہ ہے بڑا بیکس و تنہا نہ جئے گا
مر جائے گا فرزند تو بابا نہ جئے گا

3
کس دُکھ میں چھڑاتا ہے جواں کو فلک پیر
کس وقت میں اکبرؑ کو جدا کرتی ہے تقدیر
اک عمر میں پایا جسے مٹتی ہے وہ تصویر
گھر لٹتا ہے بے آس ہوتے جاتے میں شپیرؑ
سب سچ ہے جو کچھ حال ہو مظلوم پدر کا
یہ اور مصیبت نہیں مرنا ہے پسر کا

4
عسرت کا جو ہو درد تو زر اس کی دوا ہے
مہلک بھی ہو آزار تو امید شفا ہے
جس دکھ کا مداوا نہیں دنیا میں وہ کیا ہے
اندوه و فراق پسر ماہ لقا ہے
یہ غم پدر بےکس و بے یار سے پوچھو
اس درد کو زخمی کے دل زار سے پوچھو

5
یہ آگ نہ دشمن کے کلیجے کو جلائے
شعلہ یہ وہی ہے جسے دریا نہ بجھاتے
اللہ یہ اجڑی ہوئی بستی کو بسائے
آفت ہے اگر سو میں پسر ایک بھی جائے
بابا کو یہ غم ہے کہ اسی لال سے گھر تھا
ماں کہتی ہے میرا تو وہی ایک پسر تھا

6
طائر کے بھی بچے کو پکڑتا ہے جو صیاد
پیچھے وہ چلا جاتا ہے کرتا ہوا فریاد
ہوتا ہی نہیں کوئی بھی اس درد سے آزاد
ناسور کلیجے کے لیے ہے غم اولاد
آواز ہے پتوں کی نشاں نوحہ گری کا
ہوتا ہے درختوں کو بھی غم بے ثمری کا

7
جاتی ہے سوئے خلد عجب گل کی سواری
گلزار محمدؐ سے چلی باغ بہاری
فرماتے ہیں شپیرؑ بصد گریہ و زاری
تو صبر عطا کر مجھے اے ایذد و باری
دنیا میں بس اب دولت شبّیرؑ یہی ہے
يارب ترے محبوب کی تصویر یہی ہے

8
اکبرؑ کو ادھر تھی طلب رخصت میداں
روتے تھے جھکائے ہوئے گردن شہ ذیشاں
وہاں موت کے پنجے میں ہے اکبرؑ کا گریباں
ڈوبا ہے ادھر آنسوؤں سے گوشہ داماں
پٹکا ابھی باندھا نہیں محبوب پسر نے
خم کر دیا ہے شاہ کو یاں درد کمر نے

9
ہے سرخ شجاعت سے رُخ اکبرؑ گلرو
کیسر کی طرح زرد ہے رنگ شہ خوش خو
آنکھوں کے جو ساغر ہیں وہ اشکوں سے ہیں مملو
مل جاتا ہے دل جب تو چھلک پڑتے ہیں آنسو
کٹتا ہے جگر خنجر غم تیز ہوا ہے
اب عمر کا پیمانہ بھی لبریز ہوا ہے

10
اندھیر ہے دنیا شہ والا کی نظر میں
بجھتی نہیں جو آگ وہ بھڑکی ہے جگر میں
دل پالنے والی کا سنبھلتا نہیں بر میں
بکھرائے ہوئے بالوں کو ماں پھرتی ہے گھر میں
آفت ہے جو اکبرؑ سفر خلد کریں گے
سب کا یہ ارادہ ہے کہ ہم ساتھ مریں گے

11
ہے اکبرؑ مہرو کو عجب طرح کی مشکل
غش ہے کوئی، زخمی کوئی ہے اور کوئی بسمل
کس سے کہیں اس وقت میں حالِ جگر و دل
ماں جاں بلب اور گور کنارے شہؑ عادل
صدمہ ہے دل زار یہ مشکل نبیؐ کے
برچھی سی کلیجے میں کھٹکتی ہے پھوپھی کے

12
جب کہتی ہے ماں گود مری ہوتی ہے خالی
اور جاتی ہے اندوہ سے رخساروں کی لالی
فرماتے ہیں فرزند سے رو کر شہ عالی
کیا پاؤ گے تم مر جائے اگر پالنے والی
دیکھو علی اکبرؑ نہ غریبوں سے جدا ہو
زینت ابھی خیمے سے نکل آئے تو کیا ہو

13
اکبرؑ کی یہ ہے عرض کہ یا سیّد ذی جاہ
تدبیر رہانی کی مری کیجیے للہ
مرنے کو اگر اب بھی نہ میں جاؤں گا یا شاہ
عزت میری ہم چشموں میں رہنے کی نہیں آہ
دادی کی ملاقات کو میں جاؤں گا کیونکر
منہ حیدرِ کرارؑ کو دکھلاؤں گا کیونکر

14
کہتے ہیں سنا کہ ہمیں آپس میں جفا کار
تنہا ہوا لخت جگر احمد مختارؐ
اب کوئی نہیں سبط پیمبؐر کا مددگار
ہاں بیکس و تنہا پہ کرو تیروں کی بوچھار
سب قتل ہوئے اب کوئی ہمدم نہیں باقی
بے جا یہ لعیں کہتے ہیں کیا ہم نہیں باقی

15
ہے صبح سے واللہ جہاں آنکھوں میں اندھیر
مجبور ہیں رخصت میں اگر آپ کریں یہ
روباہ کے انبوہ سے ڈرتے ہیں کہیں شیر
بچپن سے اسی دن کے لیے باندھی ہے شمشیر
کیا سینہ سپر ہونے کو ہم پاس نہیں ہیں
اکبرؑ تو ہیں گر حضرت عباسؑ نہیں ہیں

16
 شاید ہمیں کم سمجھے ہیں جرأت میں یہ بے پیر
کھل جائے گا دکھلائیں گے جب جوہر شمشیر
بگڑیں گے تو کچھ ان کو نہ بن آئے گی تدبیر
یہ سینہ ہے مشتاق سنان و تبر و تیر
اب آپ کی شفقت سے جو ہم جائیں گے رن میں
انبار تن وسر کے نظر آئیں گے رن میں

17
فرزند نے کی باپ سے جب رو کے یہ تقریر
سمجھے شہ دیں زیست سے عاری ہے یہ دلگیر
فرمایا کہ اے راحتِ رُوحِ پدر پیر
تم جاؤ گے مرنے تو نہیں جینے کا شبیرؑ
دل باپ کا بیتاب ہے کیا کہتے ہو کیا دوں
سینہ سے کلیجہ کو نکالوں تو رضا دُوں

18
کیا جانیے کیا سمجھے ہیں دل میں ستم آرا
بس اب نہیں ان کے سخن سخت کا یارا
جنگاہ میں چلنے جو لگے وار ہمارا
ہو لشکر اظلم تہ و بالا ابھی سارا
مرجائے جسے دیکھ لیں ہم چشم غضب سے
روکا ہے جو ہا تھوں کو تو حضرت کے ادب سے


19
عباسؑ کا غم کم نہیں میرے لیے جانی
تم تو نہ رلاؤ ہمیں اے یوسف ثانی
رخصت کے لیے بس نہ کرو اشک فشانی
ملنے کی نہیں پھر مجھے نانا کی نشانی
جلدی تمھیں لڑنے کی ہے کیوں فوج ستم سے
کیا ہم نہ کٹائیں گے گلا تیغ دو دم سے

20
انصاف سے دو اس کا جواب اپنے پدر کو
رکھتا ہے کوئی سامنے برچھی کے جگر کو
اولاد بچے گر تو لٹا دیتے ہیں گھر کو
بھیجا ہے کسی باپ نے تیغوں میں پسر کو
آنکھوں سے بصارت کو گنوایا ہے کسی نے
ہاتھوں سے چراغ اپنا بجھایا ہے کسی نے

21
چاہے گا یہ کوئی کہ اُجڑ جائے گھر آباد
قمری بھی کہے گی کہ یہ تیغ ہو شمشاد
بلبل کی دُعا ہے کہ کبھی گل نہ ہو برباد
ہے والد و مادر کا چمن گلشن اولاد
پیٹیں گے سروں کو کف افسوس ملیں گے
جب شمع پہ آنچ آئے گی پروانے جلیں گے

22
رخصت نہ ملے گی تمھیں خوش ہو کہ خفا ہو
پیارا ہے پسر سب کو غنی ہو کہ گدا ہو
چاہیں گے نہ ماں باپ کہ فرزند جدا ہو
کوئی اسے کھوتا ہے جو پیری کا عصا ہو
اکبرؑ کا سفر خلق سے شبیرؑ کے آگے
آفت ہے جو مر جائے جوان پیر کے آگے

23
ہم مرتے ہیں اور تم کو اجازت کی طلب ہے
ہے کوچ مرا اور تمہیں رخصت کی طلب ہے
کوثر کے خریدار ہو جنت کی طلب ہے
مر لینے دو ہم کو جو شہادت کی طلب ہے
جانا سوئے فردوس بریں برچھیاں کھا کر
پھر تم کو نہ روکے گا کوئی قبر سے آکر

24
بس داغ نہ اے اکبرؑ گلفام دکھاؤ
یہ چہره و گیسو سحر و شام دکھاؤ
ہم کو کوئی فرزند گل اندام دکھاؤ
آغاز خط سبز کا انجام دکھاؤ
خوش رو کوئی صاحب کا پسر دیکھ کے جائیں
اس نخل تمنّا کا ثمر دیکھ کے جائیں

25
برسوں سے پھوپھی کرتی ہے راتوں کو دعائیں
وہ دن ہو کہ بوٹا سی دلہن بیاہ کے لائیں
ماں کہتی ہے کس چاہ سے لے لے کے بلا تیں
انیسواں ہو سال تو نوشاہ بنائیں
رخصت کا سخن سنتے ہی پیٹیں گی سروں کو
بے اس کیے جاتے ہیں ارمان بھروں کو

26
یہ چاند سا چهره یہ جوانی یہ سن و سال
مرجاتا ہے فرزند تو لٹ جاتا ہے اقبال
تم آنچ سے اولاد کی واقف نہیں اے لال
جس شخص کے فرزند ہو سمجھے وہ مرا حال
جو درد سے واقف نہیں وہ آپ کا دل ہے
پتھر نہیں فولاد نہیں باپ کا دل ہے

27
جانے دو بس اب سبط پیمبر پہ کرو رحم
مظلوم پہ مغموم پہ بے پر پہ کرو رحم
بن بیٹوں کی ہے زینبِ مضطر پہ کرو رحم
حق دودھ کا کچھ کم نہیں مادر پہ کرو رحم
ہم لڑ کے جب اس فوج سے کام آئیں تو جانا
دو تین یہ دم خلق سے اٹھ جائیں تو جاتا

28
یہ کہتے تھے سرورؑ کہ پکاری سپہ شام
اب جنگ میں کیا دیر ہے اے اکبرؑ گلفام
جس وقت سے بے جان ہوئے عباسؑ خوش انجام
آیا نہیں مقتل میں کوئی تول کے صمصام
میدان وغا میں شہ دلگیر کو بھیجو
گر تم نہیں آتے ہو تو شبیرؑ کو بھیجو

29
عرصہ سے مبارز طلبی کا ہے ادھر غل
آنے میں شجاعوں کے یہ وقفہ یہ تامل
تھا حضرت عباسیؑ کے دم تک یہ تحمل
معلوم ہوا خاتمۂ فوج ہے بالکل
یکساں ہے تم آؤ کہ امام اُمم آئیں
لڑنے کو جو کوئی نہیں آتا تو ہم آتیں

30
یہ سنتے ہی برہم ہوا شاہزادہ عالم
غیظ آ گیا بل کھانے لگے گیسوئے پر خرا
منھ لال ہوا سرخ ہوئے دیدۂ پرنم
اعدا کی طرف بڑھ کے رُکے صورت ضیغم
حیدؑر کی طرح لشکر بے پیر کو دیکھا
شمشیر کو دیکھا رخ شبیرؑ کو دیکھا

31
نیلے ہوئے یہ سوکھے ہوئے ہونٹ چبائے
تن کر کبھی اعدا کو صدا دی کہ ہم آئے
بڑھ کر کبھی حضرت کو لب خشک دکھائے
جوڑے کبھی ہاتھ اور کبھی اشک بہائے
مانع تھا ادب جا نہ سکے فوج ستم پر
تلوار لیے گر پڑے حضرت کے قدم پر

32
مجھے شہ دیں اب نہیں رکنے کا یہ پیارا
فرمایا کہ خیر اب نہیں کچھ زور ہمارا
مجبور ہیں قسمت سے کسی کا نہیں چارا
جاتے ہوئے مادر سے بھی مل آؤ دوبارا
یہ چاند سی صورت اسے دکھلا کے سدھارو
ہاں پالنے والی کو بھی سمجھا کے سدھارو

33
ناگاه یہ فضہ در خیبر سے پکاری
بے تاب ہے یاں شاہ ید اللہ کی پیاری
سرپیٹ کے بانوئے حزیں کرتی ہے زاری
اب خیمہ میں بھیجو علی اکبرؑ کو میں واری
اکبرؑ جو نہیں گھر میں تو غم کھاتی ہے زینبؑ
روتی ہوئی ڈیوڑھی پہ چلی آتی ہے زینبؑ

34
یہ سُن کے گئے خیمہ میں ہمشکل پیمبرؑ
جان آگئی زینبؑ نے جو دیکھا رخ اکبرؑ
اک ایک نے چہرے کی بلائیں لیں مکرر
سنبھالی جو نہ دل گرد پھری دوڑ کے مادر
یوں آیا وہ گلرو حرم شاہ زمن میں
گویا کہ بہار آگئی پژمردہ چمن میں

35
مادر نے کہا اے مرے ذی شان کہاں تھے
اے لال تمہیں میں تھا مرا دھیان کہاں تھے
پوچھا یہ پھوپھی نے کہ میں قربان کہاں تھے
میں کب سے تڑپتی ہوں مری جان کہاں تھے
صدمہ ہے بہت بیوۂ عباس علیؑ کو
صدقہ گئی پرسا بھی نہ دیا تم نے چچی کو

36
ماتم ہے یہاں صبح سے اور گریہ و زاری
دکھ درد میں گھر کی بھی خبر رکھتے ہیں واری
تشویش سے غش بانو کو آیا کئی باری
کچھ تم کو نہیں دھیان محبت کا ہماری
سمجھے نہ کہ دنیا سے گزر جائے گی زینبؑ
دم بھر جو نہ دیکھے گی تو مرجائے گی زینبؑ

37
روکر کہا اکبر نے کہ اے بنت ید اللہ
تھے لاشۂ عباسؑ پہ تنہا شہ ذی جاہ
تولے ہوئے نیزوں کو بڑھے آتے تھے گمراہ
تھا میرے سوا کوئی نہ همدم نہ ہوا خواہ
بابا سے ہمیں رن کی اجازت نہ ملی تھی
یہ دیر کا باعث تھا کہ رخصت نہ ملی تھی

38
مرنے کی اجازت ہوئی حاصل تو ہم آئے
راضی ہوئے جب سرور عادل تو ہم آئے
خالق کی عنایت ہوئی شامل تو ہم آئے
حل ہو گیا یہ عقدہ مشکل تو ہم آئے
انساں کو عبث دل کا لگانا ہے جہاں سے
جو آیا ہے اک دن اسے جانا ہے جہاں سے

39
سنتے ہی غش کھا کے گری بانوئے ذیشاں
گھبرا کے یہ کہنے لگی بنت شہ مرداں
ہے ہے تمہیں کیا بھائی نے دی رخصت میداں
گردن کو جھکا کر علی اکبرؑ نے کہا ہاں
ہم نزع میں تھے سیّد والا نے جلایا
مرنے کی رضا دے کے مسیحا نے جلایا

40
بابا نے تو بخشی ہمیں کونین کی دولت
باقی ہے بس اب آپ کی اور ماں کی اجازت
زینبؑ نے کہا مجھ سے نہ دی جائے گی رخصت
بانؑو نے کہا ختم انہی پر ہے سخاوت
حضرت کو تو رشتہ ہے رسول دو جہاں سے
کسرائی ہوں میں ایسا جگر لاؤں کہاں سے

41
میں کون بھلا ہوں وہی مالک وہی مختار
رخصت تو ملی مجھ سے پھر اب کیا ہے سروکار
زینبؑ نے کہا مجھ کو تو باور نہیں زنہار
کیا کہتی ہو رخصت انہیں دیں گے شہ ابرار
ہے زیست اسی لال کے دم سے شہ دیں کی
میں جانتی ہوں ساری یہ باتیں ہیں انہیں کی

42
راضی نہ ہوتے ہوں گے رضا دینے پہ شبیرؑ
کس طرح گوارا ہو کہ مٹ جائے یہ تصویر
معلوم ہے مجھ کو انہیں سوجھی ہے یہ تدبیر
دانائی سے مطلب کی بنا لائے ہیں تقریر
یہ خوش ہوں کہ ناخوش ہوں اجازت نہ ملے گی
میں صاف کہے دیتی ہوں رخصت نہ ملے گی

43
دیکھو جو قدم تم نے رکھا خیمہ سے باہر
میں بھی چلی آؤں گی وہیں کھولے ہوئے سر
ہر بار نہ لو مرنے کا نام اے مرے دلبر
منہ سے نکل آئے گا کلیجہ مرا پھٹ کر
ماں باپ سے منہ موڑ کے مرنے کو چلے ہو
کیا خوب ہمیں چھوڑ کے مرنے کو چلے ہو

44
یہ ذکر تھا جو خیمہ میں داخل ہوئے شبیرؑ
بیٹے کی طرف دیکھ کے دیکھا رخ ہمشیر
پاس آن کے کہنے یہ لگی بانوئے دلگیر
صاحب علی اکبرؑ نہیں رکتے کسی تدبیر
صدقے گئی اس نخلِ ریاضت کو بچالو
نادار کی لٹتی ہوئی دولت کو بچا لو

45
حضرت نے کہا مالک کونین بچائے
اکبرؑ کے عوض کاش ہماری اجل آئے
زینبؑ نے کہا اے اسد اللہ کے جائے
کہیے تو یہ کس طرح رضا آپ سے لائے
شہ نے کہا گلشن پہ خزاں آتی ہے بھینا!
ہم کیا کریں موت ان کو لیے جاتی ہے بھینا !

46
مجبور ہے یہ بے کس و نالاں و پریشاں
موت ان کی طلب گار ہے یہ موت کے خواہاں
کیا کرتا نہ دیتا انہیں گر رخصت میداں
قدموں سے اٹھاتے تھے نہ سر کو کسی عنواں
تم سے بھی تو آمادۂ رخصت طلبی ہے
پاس آگیا مجھ کو کہ یہ مشکل نبیؐ ہے

47
کرتے تھے ادھر لاف زنی اہل شقاوت
یہ جوڑے ہوئے ہاتھ ادھر کرتے تھے منّت
کیا عذر میں کرتا جو نہ دیتا انہیں رخصت
خیر ان کو بھی رولیویں تو ہو جائے فراغت
بعد اُن کے گلا رکھیں گے ہم تیغ دو دم پر
پھر تو کوئی روکے گا نہ گر گر کے مقدم پر


48
تیغوں سے بچائیں ہمیں ان کو ہے یہ منظور
سب سہل ہے اچھا یہی تلواروں سے ہوں چور
ہرطرح ہے راضی پدر بیکس و مجبور
تھوڑا ہے پس و پیش ہے منزل بھی نہیں دُور
سہ لیں گے جو کچھ ظلم وستم ہوں گے جہاں میں
تا عصر نہ یہ ہوں گے نہ ہم ہوں گے جہاں میں

49
سن کر یہ سخن بیبیاں رونے لگیں ساری
رو کر کہا مادر نے کہ لو جاؤ میں واری
ہاتھوں جگر تمام کے زینبؑ یہ پکاری
صدقے گئی کیوں روتے ہو منگواؤ سواری
دل ٹکڑے ہے غربت پہ شہ جن و بشر کی
امداد کرو بے کس و مظلوم پدر کی

50
یہ سن کے جھکے آخری تسلیم کو اکبرؑ
اک ایک سے رخصت ہوئے ہمشکل پیمبرؑ
اصغرؑ کو لیے بیٹھ گئی خاک پہ مادر
ساتھ آئی پھوپھی خیمہ کے پردے کے برابر
وہ شیر بر آمد ہوا اس جاہ وحشم سے
جس طرح محمدؐ نکل آتے تھے حرم سے

51
گھوڑے پہ چڑھا جب پسر فاطمہؑ کا لال
سرعت تھی فرس میں کہ صبا بھول گئی چال
ہر گام پہ طاؤس کا دل ہوتا تھا پامال
غل تھا کہ زہے شان زہے حشمت و اقبال
وہ دیکھ لے فرزند امام مدنی کو
جس شخص نے دلدل پہ نہ دیکھا ہو علیؑ کو

52
بخشی ہے خدا نے اسے توقیر محمدؐ
گیسو ہیں کہ ہے زلف گرہ گیر محمدؐ
چہرہ ہے کہ آئینۂ تصویر محمدؐ
باتوں میں ہے رنگینی تقدیر محمدؐ
شوکت وہی پوشاک کا دستور وہی ہے
نقشہ وہی انداز وہی نور وہی ہے

53
شوکت سے نموار ہے انداز پیمبؑر
آواز سے کیا ملتی ہے آواز پیمبؑر
گویا لب نازک میں ہے اعجاز پیمبؑر
قامت ہے کہ ہے سرو سر افراز پیمبؑر
منہ لائیں کہاں سے جو کریں مدح دہن کی
رستا چمن خلد ہے جو پھول سے تن کی

54
گیسوئے دل آویز ہیں یہ سنبل جنت
یہ روئے دل افروز ہے یا صبح صباحت
رخسار ہیں یا جلوۂ آئینۂ قدرت
آنکھیں ہیں وہ سر چشمۂ اعجاز و کرامت
طالب نہیں پانے کی صبا مہر دہن ہے
یہ چشم میں پتلی نہیں گھونگھٹ میں دلہن ہے

55
یا قوت لب لعل ہیں جاں بخش مسیحا
دم بھر میں کریں مردۂ صد سالہ کو زندا
دنداں ہیں کہ ہیں اختر افلاک تجلیٰ
کھلتا نہیں کچھ حال دہن کو میں کہوں کیا
لازم ہے خموشی یہیں ارباب ہنر کو
اللہ کے اسرار میں کیا دخل بشر کو

56
اللہ رے اس گردن پرنور کا جلوہ
ہووے گا نہ یہ شمع سر طور کا جلوہ
شرمندہ ہے آئینۂ بلّور کا جلوہ
گردن کو جھکاتا ہے یہاں حور کا جلوہ
باہر ہے کلی گل کی نزاکت کے چمن سے
یا شمع کی لو نکلی ہے فانوس بدن سے

57
نظارہ میں ہیں محو ادھر دشمن ایماں
بے ششدر و مضطر کوئی ظالم کوئی حیراں
ہے چیں بہ جبیں دلبر ابن شہ مرداں
ابرو ہیں کشیده صفت تیغ صفا ہاں
جلتی تھی تمازت سے زرہ دھوپ کڑی تھی
دولاکھ سے لڑنے کے لیے آنکھ لڑی تھی

58
اک ہا تھ میں شمشیر تھی ایک ہاتھ میں بھالا
جن دونوں کی دہشت سے تھے عالم تہ و بالا
رہوار سبکسار کو کاوے پہ جو ڈالا
سب کو نظر آیا کبھی چاند اور کبھی ہالا
لاکھوں میں مگر منہ پہ کوئی چڑھ نہیں سکتا
بپھرا ہے جو ضیغم تو کوئی بڑھ نہیں سکتا

59
نعرہ ہے کہ ہم دلبر ضرغام خدا ہیں
دادا کا یہ رتبہ ہے کہ ہم نام خدا ہیں
دنیا میں ہم ہی وارث صمصام خدا ہیں
ہم وہ ہیں جو اجرا کیے احکام خدا ہیں
کی حق نے عطاؤں کی ثنا ہے اسی گھر میں
آتی ہے صدا وحی الٰہی اسی گھر میں

60
واللہ گہر قلزم عرفاں ہیں تو ہم ہیں
کونین میں گر سابق الایماں ہیں تو ہم ہیں
محسن ہیں تو ہم صاحب الایماں ہیں تو ہم ہیں
بھیجا ہے جسے خالق نے وہ قرآں ہیں تو ہم ہیں
گھر علم خدا کا ہے مدینہ میں ہمارے
تفسیر میں کب ہے جو ہے سینہ میں ہمارے

61
دو لاکھ کے انبوہ کو کب مانتے ہیں ھم
پشّہ سے بھی کم زور تمھیں جانتے ہیں ھم
ہلتے ہیں جبل نیزوں کو جب تانتے ہیں ھم
ان نیزوں سے لوہے کا جگر چھانتے ہیں ھم
رکتی ہے نہیں ضرب گراں بار ہماری
کھا جاتی ہے فولاد کو تلوار ہماری

62
آگاہ زمانہ ہے جلالت سے ہماری
طوبیٰ کا بھی سر جھکتا ہے رفعت سے ہماری
درویش غنی ہو گئے دولت سے ہماری
اکسیر طِلا کرتی ہے صحبت سے ہماری
دولت کوئی رکھتے نہیں اللہ سے لے کر
فاقہ بھی جو توڑا ہے تو محتاج کو دے کر

63
شاداب ہے گلزار عنایت سے ہماری
ہر دلی ہے غنی بخشش و ہمت سے ہماری
سر سبز ہے دنیا بھی محبت سے ہماری
دانہ بھی جو اگتا ہے تو الفت سے ہماری
بار آور و سرسبز جو عالم کے شجر ہیں
یہ آل محمدؐ کی غلامی کے ثمر ہیں

64
هر قوم کو ہیں ورد زباں نام ہمارے
حل کرتے ہیں عقدوں کو یہ ہیں کام ہمارے
حافظ ہیں ملائک سحر و شام ہمارے
اللہ کے سب حکم ہیں احکام ہمارے
رتبے جو ہمارے ہیں وہ تنزیل میں دیکھو
عیسیٰؑ کا ہمیں فخر ہے انجیل میں دیکھو

65
جنگ جمل ان ہاتھوں سے سر کر کے پھرے ہیں
خندق کو بھی لاشوں سے ہمیں بھر کے پھرے ہیں
بے فتح ملازم نہیں اس گھر کے پھرے ہیں
یا لائے ہیں سر کاٹ کے یا مر کے پھرے ہیں
فوجوں کو بھگاتے ہیں نکو کار ہمارے
تھے مالک اشتر بھی نمک خوار ہمارے

66
ہاں سامنے آئے جسے دعوائے وغا ہے
قبضے میں یہ شمشیر نہیں دست خدا ہے
ہم شیر ہیں دو لاکھ کا لشکر ہے تو کیا ہے
جب کھینچ لی تلوار تو ایک ایک فنا ہے
فاقوں کی نہ پروا ہے نہ کچھ تشنہ لبی کی
ہاتھ اس لیے روکا ہے کہ امت ہو نبیؐ کی

67
لو اب بھی امام دو جہاں کو نہ ستاؤ
تربت میں نہ محبوب الٰہی کو رلاؤ
کیوں موت کے پنجے میں چلے آتے ہو جاؤ
کب تک یہ ستم رحم نبی زادے پہ کھاؤ
فاقوں سے ہیں غش سیّد ذی جاہ کے پیارے
بے آب ہیں دو دن سے ید اللہ کے پیارے

68
مقتل سے بڑھا جب یہ رجز پڑھ کے وہ ضیغم
تھا رعب حق ایسا کہ صفیں ہوگئیں برہم
سر اپنے خجالت سے فصیحوں نے کیے خم
غل تھا کہ زہے قدرت خلاق دو عالم
یہ سحر بیانی یہ طلاقت نہیں دیکھی
پیاسوں کی زباں میں یہ فصاحت نہیں دیکھی

69
آخر صف اوّل سے بڑھا شعر ستمگار
چلایا کہ جیں آپ تو ہوں خلق کے سردار
ہم دیں گے نہ پانی نہ اماں آپ کو زنہار
ہے زر سے غرض دین کیا ہم کو سروکار
کچھ پاس نہیں ہم کو امام ازلی کا
سرکاٹیں گے خنجر سے حسینؑ ابن علیؑ کا

70
بس غیظ میں آیا اسد بیشہ حیدؑر
ثابت ہوا بدلے اسد اللہ نے تیور
اک بار ادھر چوب لگی طبل وغا پر
کاٹھی سے اُگلنے لگی شمشیر دلاور
اعدا نے جو دیکھی چمک کس تیغ کے پھل کی
آنکھوں کے تلے پھر گئی تصویر اجل کی

71
مطلع
اے تیغ زباں معرکہ جنگ دکھا دے
ہاں جلوہ آئینہ بے رنگ دکھا دے
ہاں باغ شہادت کا نیا رنگ دکھا دے
ہاں جرأتِ اکبرؑ کا ذرا ڈھنگ دکھا دے
اب جنگ ہے مصرع کوئی خنجر سے نہ کم ہو
وہ تیغ ہو مضموں کہ خجل تیغ دو دم ہو

72
لو معرکہ آرائے وغا ہوتے ہیں اکبرؑ
لو اسپ سبکبار اڑا صورت صر صر
لو رن پہ چڑھا لخت دل حیدؑر صفدر
لو درہم و برہم ہوا سب مجمع لشکر
لو فوج بد انجام کے سر پہ اجل آئی
لو میاں سے تلوار بھی باہر نکل آئی

73
قدموں پہ گرے سر علی اکبرؑ جدھر آئے
ہر ضرب میں آثار قیامت نظر آئے
اس دبدبہ و شان سے ہر صف میں در آئے
جس طرح غزالوں میں کبھی شیر نر آئے
حلقے سے کوئی بھاگ نہ سکتا تھا نکل کے
سب صف کی صف آجاتی تھی پنجہ میں اجل کے

74
غل تھا کہ یہ تلوار نہیں قہر صمد ہے
یہ معرکہ صفین کا ہے جنگ اُحد ہے
خیبر میں لڑا جو وہ اسی شیر کا جد ہے
یہ بیشہ ضرغام الہی کا اسد ہے
دبتے ہیں نہ ہٹتے ہیں نہ جھکتے ہیں کسی سے
جب رن میں چڑھے پھر نہیں رکتے ہیں کسی سے

75
یہ تیغ وہ ہے سیل فنا کہتے ہیں جس کو
یہ برق وہ ہے قہر خدا کہتے ہیں جس کو
باڑھ اس کی وہ آفت ہے بلا کہتے ہیں جس کو
منہ اس کا وہ منہ ہے کہ قضا کہتے ہیں جس کو
جاتی نہیں بے کاٹے سر جب آتی ہے سر پر
ثابت نہیں ہوتا کہ یہ کب آتی ہے سر پر

76
بجلی وہیں گرتی ہے نکلتی ہے یہ جس جا
اک حشر بپا ہوتا ہے چلتی ہے یہ جس جا
بہتا ہے لہو رنگ بدلتی ہے یہ جس جا
مرجاتے ہیں سب زہر اگلتی ہے یہ جس جا
زخم اس کا نہ ٹانکے سے بھرا ہے نہ دوا سے
اژدر بھی چڑھا لیتے ہیں دم اس کی ہوا سے

77
اس تیغ سے اعدا کو نہ جانوں کی خبر تھی
علموں کی نہ لشکر کے نشانوں کی خبر تھی
نے فکر سپر کی نہ سنانوں کی خبر تھی
تیروں کی خبر تھی نہ کمانوں کی خبر تھی
بھائی کہیں فرزند کہیں باپ کہیں تھے
ہتھیار کہیں ہاتھ کہیں آپ کہیں تھے

78
جو رحم کا کوچہ ہے وہ رستہ ہے اسی کا
جو روح کا قابض ہے وہ قبضہ ہے اسی کا
نظارۂ مقتول تماشا ہے اسی کا
کہتے ہیں جسے حشر وہ جلوا ہے اسی کا
عالم میں تہ چرخ بریں دھاک ہے اس کی
مقتل جسے کہتے ہیں وہ املاک ہے اس کی

79
اس تیغ نے چلنے میں عجب ناز دکھائے
کٹ کٹ گئی بجلی بھی وہ انداز دکھائے
کیا منہ تھا کہ جرأت کوئی جانباز دکھائے
شمشیر ید اللہ کے اعجاز دکھائے
مارا جسے دو ٹکڑے وہ مردود خدا تھا
حصہ ہے برابر کوئی کم تھا نہ سوا تھا

80
گھوڑے کو جو لشکر سے کسی نے نہ نکالا
تب اکبرؑ غازی نے لیا ہا تھ میں بھالا
پسپا ہوا ڈر ڈر کے سواروں کا رسالا
غل تھا کہ ہوئے ارض و سما اب تہہ و بالا
جو اس میں ہے افعی میں بھی وہ زہر نہیں ہے
اس ناگ کے کاٹے کی کہیں لہر نہیں ہے

81
یاں نیزۂ خطی کو ہلانے لگے اکبرؑ
شان اسد اللہ دکھانے لگے اکبرؑ
بڑھ بڑھ کے ہر اک غول پہ جانے لگے اکبرؑ
انیاں طرف فوج جھکانے لگے اکبرؑ
تھی نوک کلیجہ پہ ہر اک دشمن جاں کے
گویا ملک الموت تھا ہمراہ سناں کے

82
چھیدا کبھی دل کو کبھی دشمن کے جگر کو
توڑا کبھی بازو کبھی زخمی کیا سر کو
باہر نکل آتی تھی انی توڑ کے سر کو
غربال بنا دیتی تھی لوہے کی سپر کو
جانبر نہ ہوا چھد گیا دل جس کا انی سے
نوک اس کی کہیں تیز تھی ہیرے کی کنی سے

83
غل چار طرف تھا کہ ستم کی یہ سناں ہے
نیزے کی نہیں نوک یہ افعی کی زباں ہے
طعن اس کی غضب کی ہے قیامت کی تکاں ہے
اک چشم زدن میں کبھی یاں ہے کبھی واں ہے
بے جان ہوں نہ کیونکر رگ جاں اس کا محل ہے
نوک اس کی نہیں نشتر فصّادِ اجل ہے

84
ناگاہ بڑھا بہر وغا اک ستم ایجاد
استاد تھا نیزے کے ہلانے میں وہ کیّاد
زرو آور و مکار و جفا پیشہ و جلاد
رستم کی طرح تھے کئی سو بندا سے یاد
ممتاز تھا لشکر میں نمودار تھا سب میں
ویسا کوئی شہ زور نہ تھا فوج عرب میں

85
بھالے کو ہلا کر یہ پکارا وہ ستم گار
برچھیت نہیں مجھے سا جہاں میں کوئی زنہار
پیغام اجل ہے مرے نیزے کا ہر اک وار
جانبر نہیں ہوتا کوئی مجھ سے دم پیکار
بڑھتا ہوں کمر باندھ کے جب صف شکنی پر
سو سو کو اٹھا لیتا ہوں نیزے کی انی پر

86
عاجز ہے تہمتن سا دلاور میرے آگے
طاقت میں نریماں بھی ہے کمتر مرے آگے
ہے کاہ سے کم کوہ کا لشکر مرے آگے
کیا تاب اُٹھائے جو کوئی سر مرے آگے
پھٹتے ہیں جگر رن میں جو چنگھاڑتا ہوں میں
ہلتی ہے زمیں نیزے کو جب گاڑتا ہوں میں

87
لایا سخن لاف زباں پر جو وہ جاہل
بس غیظ میں آیا پسر سرور عادل
فرمایا کہ بے جا ہے ترا دعوی باطل
کھل جائے گا جب ہو گا شجاعوں سے مقابل
یاں تجھ سے بہت خاک کے پیوند ہوئے ہیں
حیدؑر کے جگر بند کہیں بند ہوئے ہیں

88
یہ سن کے بڑھا صورت مرحب وہ جفا کار
شہزادۂ عالم نے بھی جولاں کیا رہوار
نیزے کی تکانوں پہ تکانیں ہوئیں ایک بار
رد کر دیا جرّار نے جو اس نے کیا وار
تھے عقدہ کشا ہاتھ شجاع ازلی کے
ہربند کو وا کر دیا پوتے نے علیؑ کے

89
جب اکبرؑ غازی سے وہ سرکش نہ بر آیا
تب آپ نے بھی زور ید اللہ دکھایا
وقفہ ستم ایجاد نے بچنے کا نہ پایا
نیزے کو بھی نیزے سے دلاور نے اڑایا
مغرور بہت زور پہ وہ دشمن دیں تھا
دیکھا تو سناں تھی کہیں اور ڈانڈ کہیں تھا

90
تھرّا گیا سفاک یہ وحشت ہوئی طاری
گھبرا کے ہٹانے لگا رہوار کو ناری
اکبرؑ نے سناں ایک وہیں نحس پہ ماری
اللہ رے زور خون قفا سے ہوا جاری
اس ضرب سے ہونٹوں پہ ستمگار کی جاں تھی
نیزہ دہن نحس میں نے میں نیزے میں زباں تھی

91
گھوڑے سے اٹھا کہ جو دیا اک اسے جھٹکا
نیزہ میں وہ مچھلی سا تڑپتا ہوا لٹکا
دم آ کے گلے میں ستم ایجاد کے اٹکا
جب دے چکے چکر تو زمیں پر اسے پٹکا
نکلا نہ اٹھانے بھی کوئی فوج ستم سے
گرتے ہوئے دو کر دیا شمشیر دو دم سے

92
اس موذی و سرکش کو دلاور نے جو مارا
لاکھوں میں کسی کو نہ رہا جنگ کا یارا
نیزے کو دکھا کر علی اکبرؑ نے پکارا
کیوں پیل تنو دیکھ لیا زور ہمارا
شیروں سے قوی ہیں اسد اللہ کے پوتے
یوں پیاس میں لڑتے ہیں ید اللہ کے پوتے

93
یہ کہتے ہی اس فوج میں ڈوبا وہ دلاور
پھر نیزے سے بے جان کیے کتنے ہی ستمگر
پرحیف کہ تھا پیاس سے بے تاب وہ صفدر
گھیرے ہوئے تھے ایک کو دو لاکھ بداختر
ہرنے پہ کبھی غش ہوئے چونکے کبھی غش سے
سینے میں پھنکا جاتا تھا دل فرط عطش سے

94
گرمی میں جو لشکر سے لڑے اکبرؑ مہر
تن غرق پسینے میں ہوا تھک گیا بازو
انبوہ میں دم لینے کو ٹہرا جو وہ خوشخو
ہر سمت سے برسانے لگے تیر جفا جو
ہر ناوک بیداد تھا پیغام قضا کا
تن چھن گیا ہمشکل رسولؐ دوسرا کا

95
بے تاب تھا گھوڑے پہ وہ شبیرؑ کا پیارا
جو سینہ پہ نیزه کسی جلاد نے مارا
چھدنے سے جگر کے نہ رہا بات کا یارا
تھرّا کے گرا خاک پہ وہ عرش کا تارا
الله ری جرآت کہ نہ ابرو پہ بل آیا
نیزے کو جو کھینچا تو کلیجہ نکل آیا

96
زہرا نے صدا دی کہ دُہائی ہے دُہائی
ہے ہے علی اکبرؑ نے سناں سینے پہ کھائی
جس دم شہ مظلوم نے آواز یہ پائی
زینبؑ سے کہا لٹ گئی بانؑو کی کمائی
پردیس میں ہاتھوں سے ہمارے گئے اکبرؑ
خاتونِ جناں روتی ہیں مارے گئے اکبرؑ

97
سن کر یہ سخن گھر تہ و بالا ہوا سارا
ماں پیٹ کے چلائی کہ ہے ہے مرا پیارا
ناگاہ یہ رن سے علی اکبرؑ نے پکارا
جلد آئیے دنیا سے ہے اب کوچ ہمارا
جلتی ہوئی ریتی پہ سناں کھائے پڑے ہیں
سر کاٹنے کی فکر میں جلاد کھڑے ہیں

98
یہ سنتے ہی بسمل سے تڑپنے لگے حضرت
فرما یا کمر ٹوٹ گئی وائے مصیبت
فرزند جواں قتل ہوا لٹ گئی دولت
قوت نہ رہی تن میں نہ آنکھوں میں بصارت
کو وہ غم اکبرؑ جو گرا جانِ حزیں پر
اٹھ اٹھ کے کئی بار گرکے شاہؑ زمیں پر

99
متقل کو چلے خاک اڑاتے ہوئے سرورؑ
نہ پاؤں میں نعلین نہ عمامہ تھا سر پر
تھا چاک گریباں تو رخ آنسوؤں سے تر
چلاتے تھے ہے ہے علی اکبرؑ علی اکبرؑ
افسوس کوئی مونس تنہائی نہیں ہے
ڈھونڈوں کدھر آنکھوں میں تو بینائی نہیں ہے

100
جب ٹھوکریں کھاتے ہوئے پہونچے شہ خوشخو
دیکھا بسر خاک تڑپتا ہے وہ گل رو
پھل برچھی کا سینہ میں ہے مجروح ہیں بازو
اور حلق میں پیوست ہیں دو تیرے سہ پہلو
منہ زور ہے ہستی کا چمن چھوڑ رہے ہیں
چھاتی سے لہو بہتا ہے دم توڑ رہے ہیں

101
دکھلائے نہ یوں لاش پسر باپ کو اللہ
طاری ہوا حضرت پہ عجب صدمۂ جانکاہ
دم تن سے نکلنے لگا ہر آہ کے ہمراہ
پہلو میں گرے لاش پسر کے شہِ ذیجاه
آپہنچا قرس منہ کے کلیجہ جو الٹ کے
غش ہو گئے لاش علی اکبرؑ سے لپٹ کے

102
ہوش آیا تو رو کر یہ بصد درد پکارے
صدقے ترے اے غنچہ لب اے پیاس کے مارے
اکھڑا ہے دم اور موت کے آثار ہیں سارے
تم تو کوئی ساعت کے ہو مہمان مرے پیارے
دیدار بھی زینبؑ کو نہ دکھلاؤ گے بیٹا
بے ماں سے ملے خلد میں کیا جاؤ گے بیٹا

103
اے نور نظر چشم گہر بار تو کھولو
ہم آئے ہیں ائے جان پدر منہ سے تو بولو
جاتے ہو تو بابا سے بغل گیر تو ہو لو
ہم روئیں تمہیں تم ہمیں دل کھول کے رونو
پیری میں عجیب داغ دیے جاتے ہو بیٹا
شبیرؑ کو بے آس کیے جاتے ہو بیٹا

104
بیٹے نے سنی باپ کی آواز جو اک بار
ایک آہ بھری کھول دیے دیدۂ خونبار
کی عرض کہ اے لختِ دل حیدؑر کرار
نیزہ سے جگر زخمی ہے مرنے کے ہیں آثار
اینٹھی ہے زباں پیاس سے غش آتے ہیں بابا
ہم اب سوئے فردوس بریں جاتے ہیں بابا

105
لینے ہمیں آتے ہیں ملک خلد سے باھم
مرنے کی تو شادی ہے پہ دو باتوں کا ہے غم
اک یہ ہے کہ تنہا ہیں بس اب قبلۂ عالم
اک جان تو حضرت کی ہے اور سیکڑوں اظلم
ہے دوسرا یہ رنج کہ اماں کو نہ دیکھا
مرتے ہوئے بنت شہ مرداں کو نہ دیکھا

106
یہ کہ کے پھرانے لگے آنکھیں علی اکبرؑ
لیں ہچکیاں حضرت کو زباں خشک دکھا کر
دو مرتبہ دیکھا طرف خیمۂ اطہر
یعنی کہیں نکلی نہیں اماں تو کھلے سر
بس گلشنِ جنت کے مسافر ہوئے اکبرؑ
مند دیکھ کے شبیرؑ کا آخر ہوئے اکبرؑ

107
جس وقت کہ دنیا سے سفر کر گیا وہ ماہ
منہ پیٹ کے سرخاک پہ ٹکرانے لگے شاہ
چلائے کہ چھوڑا ہمیں اے اکبرؑ ذی جاہ
کیوں جان پدر ہم کو نہ لیتے گئے ہمراہ
تھامے گا نہ پیری میں کوئی ہاتھ ہمارا
دم بھر کے لیے چھوڑ دیا ساتھ ھمارا

108
یہ کہہ کے تڑپتے تھے شہ بیکس و بے یار
ہلتی تھی زمیں کانپتا تھا گنبد دوار
اس رونے میں کیا دیکھتے ہیں سیّد ابرارؑ
سرنگے چلی آتی ہے زینبؑ جگر افگار
ٹکڑے ہیں گریبان کے منہ اشکوں سے تر ہے
نہ پاؤں کا ہے ہوش نہ کچھ سر کی خبر ہے

109
اک ایک قدم پیٹتی ہے سینہ و سر کو
رو کر کبھی چلاتی ہے اس رشک قمر کو
گر گر کے کہیں ڈھونڈتی ہے لاش پسر کو
اٹھتی ہے کہیں تھام کے ہاتھوں سے جگر کو
کھتی ہے کہ مجھ پر یہ قیامت کی گھڑی ہے
لوگو میرے اکبر کی کدھر لاش پڑی ہے

110
تھے جس پہ فدا سیّد والا وہ کہاں ہے
مشہور ہے جو گیسوؤں والا وہ کہاں ہے
جس لال کو اس دائی نے پالا وہ کہاں ہے
جو چاند ہے اور گھر کا اُجالا وہ کہاں ہے
ماں بیٹے سے اٹھارہ برس بعد چھٹی ہے
کس دشت میں دولت میرے بھائی کی لٹی ہے

111
گھبرا کے بہن کو یہ پکارے شہ صفدر
نامحرموں میں خیمہ سے کیوں نکلیں کھلے سر
زینبؑ نے صدا دی کہ میں قربان برادر
بتلائیے جیتے ہیں کہ بے جان ہوئے اکبرؑ
ٹکڑے ہے جگر تاب نہیں بنتِ علی کو
اللہ دکھا دو مجھے ہمشکل نبیؐ کو

112
سرپیٹ کے ہاتھوں سے یہ شبیرؑ پکارے
زینبؑ علی اکبرؑ تو سناں کھا کے سدھارے
کس کی متلاشی ہو میں قربان تمہارے
وہ پاس محمدؐ کے ہیں کوثر کے کنارے
ہٹ جاؤ کہ ہمشکل پیمبرؐنہ ملیں گے
لاشہ تو ملے گا علی اکبرؑ نہ ملیں گے

113
دوڑی یہ خبر سن کے ید اللہ کی جائی
اٹھارہ برس والے کی میّت نظر آئی
لاشہ پر گری جبکہ وہ گردوں کی ستائی
شبیرؑ نے بیٹے کو یہ آواز سنائی
اٹھو علی اکبرؑ یہ قیامت کی گھڑی ہے
مقتل میں پھوپھی کھولے ہوئے بال کھڑی ہے

114
خاموش انیس اب کہ بپا رونے کا ہے غل
پژ مردہ ہوا صر صر آفت سے عجب گل
ہے صدمۂ جانکاہ فراق گل و بلبل
اس غم میں کسی دل کو نہیں تاب و تحمل
اس طرح سے برباد کوئی باغ نہ ہووے
پیری میں کسی باپ کو یہ داغ نہ ہوئے
