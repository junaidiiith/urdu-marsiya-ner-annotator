www.emarsiya.com

جب تیغ ستم چل گئی لشکر پہ خدا کے
مارے گئے دلبند امام دوسرا کے
اصغر بھی نشانہ ہوئے جب تیر قضا کے
کوئی نہ رہا پاس غریب الغربا کے
جو زینت پہلو تھے وہ مقتل میں پڑے تھے
لاشوں پہ اکیلے شہ مظلوم کھڑے تھے

زہرا کا مرقع تھا جو سب درہم و برہم
تھا قبلہ عالم پہ عجب یاس کا عالم
بیٹا کہیں بیجاں تھا، بھتیجا کہیں بیدم
وہاں فتح کا غل تھا، ادھر اولاد کا ماتم
زہراؑ کا چمن سامنے آنکھوں کے لٹا تھا
پیری میں برابر کا پسر شہ سے چھٹا تھا

اس داغ سے ہے صاحب اولاد ہی آگاہ
دل سینہ میں تھراتا ہے العظمت للہ
پوچھے کوئی یعقوبؑ سے یوسف کی ذرا چاہ
ماں باپ کا دل، اور یہ کوہ غم جانکاہ
تصویر پسر دل سے بھلائی نہیں جاتی
یہ آگ وہی ہے جو بجھائی نہیں جاتی

ہر چند کہ زخمی نہیں حضرت کا تن پاک
باطن میں مگر ایک کلیجے کے تھے صد چاک
بتلاؤ تو کس طرح سے سنبھلے دل غمناک
پالا جسے چھاتی پہ وہ سویا بہ سر خاک
کیا لطف جو فرزند نہ ہو بھائی نہ ہووے
دشمن پہ بھی یہ عالم تنہائی نہ ہووے

اس غم میں بشر کے لیے مشکل ہے سنبھلنا
جاتا نہیں ہر آہ کے ساتھ اشک کا ڈھلنا
وہ آتش فرقت کی بھڑک قلب کا جلنا
آسان نہیں سینہ سے کلیجہ کا نکلنا
یہ غم وہی جانے جو گرفتار بلا ہو
اس باپ سے پوچھو کہ پسر جس سے جُدا ہو

فرماتے ہیں اے جان بس اب تن سے نکل جا!
کیا دیر ہے اے قلب اسی آگ میں جل جا!
اے شمع بدن آتش فرقت میں پگھل جا!
اے خنجر خونریز اجل حلق پہ چل جا!
اب دیر جو ہوتی ہے تو گھبراتا ہے شبیر!!
بے دفن یہ لاشے ہیں گڑا جاتا ہے شبیر !!

یا احمد مختار مجھے پاس بلا لو!
یا شیر خدا مجھ کو اس آفت سے نکالو !
یا فاطمہ تم چادرِ زینب کو بچا لو!
یا حضرت شپیرؑ میرے عابد کو سنبھالو!
نانا ہیں کدھر اور میرے ماں باپ کہاں ہیں!!
شبیر مصیبت میں ہے آج آپ کہاں ہیں!!

مارا گیا عباسؑ علی سا مرا بھائی
قاسمؑ سے بھتیجے سے ہوئی آج جدائی
اکبر نے جوانی میں سناں سینہ پہ کھائی
برباد ہوئی تین پہر میں یہ کمائی
ایک عید ہو اس دم جو تہہ تیغ گلا ہو
یہ باغ لٹایا ہے کہ اُمت کا بھلا ہو

رو کر کبھی فرماتے ہیں عباس کدھر ہو!
ہوں تیغوں میں میں آن کے اب سینہ سپر ہو!
اس رنج میں بھائی کو نہ بھائی کی خبر ہو!
نزدیک ہے اب یہ کہ جدا سینہ سے سر ہو!
ایسی بھی کسی کو نہیں نیند آتی ہے بھائی!!
اٹھو کہ سکینہ تمھیں چلاتی ہے بھائی !!

لو آ کے ذرا بھائی کی تنہائی کو دیکھو!
فاقوں میں مرے دل کی توانائی کو دیکھو!
اس شام کے لشکر کی صف آرائی کو دیکھو!
عباسؑ مری صبر و شکیبائی کو دیکھو!
دیر اب نہیں آنا ہو تو آؤ کہ چلے ہم !!
اک دم میں گلا رکھتے ہیں خنجر کے تلے ہم !!

دے کون صدا، سوتے ہیں عباس وفادار
بیکس کا نہ بازو ہے کوئی اب نہ مددگار
نیزہ کبھی لگتا ہے بدن پہ کبھی تلوار
سر تا بقدم ڈوبے ہیں خوں میں شہ ابرار
تیروں سے بچاتے نہیں مجروح بدن کو
دو لاکھ جوان گھیرے ہیں اک تشنہ دہن کو

مجروح کو ہوتی ہے بہت تشنہ دہانی
جب لگتی ہے تلوار، تو فرماتے ہیں پانی
سیراب ہیں دریا سے اُدھر ظلم کے بانی
دو روز سے پیاسا ہے ید اللہ کا جانی
رحم ان کے دلوں میں جو نہیں پاتے ہیں شبیرؑ
ہونٹوں پہ زبان پھیر کے رہ جاتے ہیں شبیرؑ

آتا ہے برابر جو کوئی تول کے شمشیر
فرماتے ہیں ثابت بھی ہوئی کچھ مری تقصیر!
انصاف بھی کچھ ہے تمھیں اے فرقۂ بے پیر!
میں آپ ہی مرتا ہوں لگاؤ نہ مجھے تیر!
احسان ہیں تم سب پہ رسولؐ عربی کے !!
کیوں ہاتھ سے کھوتے ہو نواسے کو نبیؐ کے!!

کچھ میں نے تمھاری جو خطا کی ہو تو کہہ دو!
تم میں سے کسی پر بھی جفا کی ہو تو کہہ دو!
گر شرط محبت نہ ادا کی ہو تو کہہ دو!
وعدہ پہ جو میں نے نہ وفا کی ہو تو کہہ دو!
اس وقت تلک ترک محبت نہیں کرتا !!
گہر لٹ گیا اور شکوۂ اُمت نہیں کرتا !!

لو اب بھی میں کہتا ہوں کہ للہ امان دو!
ہادی ہوں میں، روکو نہ میری راہ، امان دو !
مظلوم ہوں، اے فرقہ گمراہ امان دو!
اب بہر نبی و اسد اللہ، امان دو!
لو اب نہ مدینہ میں نہ مقتل میں رہونگا !!
ناموس کو لے کر کسی جنگل میں رہونگا !!

حاصل تمھیں کیا، گر مرے بچے ہوئے برباد
اُجڑی ہوئی بستی کو بشر کرتا ہے آباد
کیا نشۂ دولت ہے کہ بھولے ہو میری یاد
فریاد رس خلق کی سنتے نہیں فریاد
لله کرو پاس، رسولِ عربی کا
زہراؑ مری مادر ہے، نواسا ہوں نبیؐ کا

تم نے تو بلایا بھی نہ تھا آپ میں آیا
جنگل میں مدینہ سے مقدر مجھے لایا
کھانا بھی کھلایا مجھے، پانی بھی پلایا
دعوت بھی مری ہو چکی آرام بھی پایا
مشاق مدینہ کی حکومت کا نہیں میں
رخصت کرو اب بھی تو نکل جاؤں کہیں میں

جس شہر میں کہر دو، میں اسی شہر میں جاؤں
بستی جو نہ ممکن ہو تو جنگل کو بساؤں
لکھوا لو شکایت کا سخن لب پہ جو لاؤں
مجرم، جو قلمرو میں تمھارے کبھی آؤں
سختی بھی اٹھا لونگا مصیبت بھی سہونگا
رازق ہے خدا، جا کے پہاڑوں میں رہونگا

تازیست جو چھوڑوں کبھی کہسار کا داماں
پھر ہاتھ ہے تم لوگوں کا، اور میرا گریباں
اسباب بھی رکھ لو، مجھے کیا چاہیے ساماں
اب عمر بھی آخر ہے، کوئی دن کا ہوں مہماں
ممکن نہیں جینے کا مزا رنج و الم میں
سُن لیجیو، مر جاؤں گا فرزندوں کے غم میں

تنہا ہوا اب مجھ کو وطن میں نہیں کچھ کام
ہے گھر وہی ہو جائے مسافر کو جہاں شام
یکساں ہے ملے یا نہ ملے اب مجھے آرام
کیا دخل زباں سے جو کبھی شکوہ کا لوں نام
زاری غم اولاد میں دن رات کرونگا
تازیست کسی سے نہ ملاقات کرونگا

لو مجھ سے قسم اب جو کبھی شہر میں آؤں
مرضی جو تمھاری ہو تو جنگل کو بساؤں
جنگل پہ نہ راضی ہو تو کہساروں میں جاؤں
میں آج کسی طرح امان قتل سے پاؤں
ناموس نبی بیکس و ناشاد نہ ہوویں
مطلب ہے کہ بچے مرے برباد نہ ہوویں

سید ہوں میں سید سے یہ بغض اور یہ کینہ
ان تیروں سے سب چھان دیا ہے مرا سینہ
مر جائیگی بچھڑے گی اگر مجھ سے سکینہ
خشکی میں ڈبوؤ نہ محمدؐ کا سفینہ
ابرار ہوں، ہادی ہوں، در رحمت حق ہوں
حجت نہ رہے کوئی، کہ میں حجت حق ہوں

دنیا میں نشان کفر و ضلالت کا نہ گاڑو
للہ ستوں کعبۂ دیں کا نہ اُکھاڑو
خالق کی بنائی ہوئی صورت نہ بگاڑو
عادل کی بسائی ہوئی بستی نہ اُجاڑو
گو آج زبردست ہو یا صاحب زر ہو
مرنا بھی تو اک دن ہے مقرر کہ بشر ہو

گر نظروں میں تم سب کی گنہگار ہے شبیرؑ
ناموس محمدؐ کی ہے پھر کون سی تقصیر؟
ان بیبیوں کی شان میں ہے آیۂ تطہیر
مریم سے زیادہ میری بہنوں کی ہے توقیر
لازم ہے کہ سادات کی امداد کرو تم
اے ظالمو! اس گھر کو نہ برباد کرو تم

یہ سُن کے پکارا، پسر سعد جفا کار
جانے دیں کہیں آپ کو، یہ امر ہے دشوار
حضرتؑ نے کہا، پانی تو دے مجھ کو ستم گار
وہ بولا کہ پانی بھی نہیں ملنے کا زنہار
حضرتؑ نے کہا، خیر اب ہم کچھ نہ کہیں گے
حجت تو ادا ہو چکی پیاسے ہی مریں گے

تب شمر نے بڑھ کر کیا لشکر کو اشارا
فرزند علیؑ کو نہیں اب جنگ کا یارا
انے تیغ زنو، ہوگا بڑا نام تمھارا
پھر ’لوٹ‘ ہے جب فاطمہ کے لال کو مارا
ہاں خاک پہ دو روز کے پیاسے کو گرا دو
دلدل سے محمدؐ کے نواسے کو گرا دو

یہ سن کے جھکے اہلِ ستم، چار طرف سے
نیزے ہوئے حضرت پہ علم، چار طرف سے
بس گھر گیا وہ کشتہ غم، چار طرف سے
پڑنے لگی شمشیر دو دم، چار طرف سے
تر خون میں سر تا بقدم ہو گئے شبیرؑ
برچھی جو لگی پشت پہ خم ہو گئے شبیرؑ

جھکنا تھا کہ تیغوں کے برابر سے چلے وار
قدموں سے رکابیں بھی جدا ہو گئیں ایکبار
جب گرنے لگا خاک پہ وہ بیکس و ناچار
زہراؑ کی صدا آئی کہ یا حیدرِؑ کرار!
گھیرا ہے لعینوں نے اکیلا اُسے پا کر
گرتا ہے مرا لال، مدد کیجیے آ کر

جنگل میں تڑپتی رہی زہراؑ جگر افگار
یہاں فرق یہ حضرت کے لگی ظلم کی تلوار
قربوس پہ جھک کر ابھی سنبھلے تھے نہ اکبار
چھاتی پہ برابر سے چلا نیزۂ خونخوار
مجروح سراپا جو تن زار ہوا تھا
زخموں سے بدن تختہ گلزار ہوا تھا

گھوڑے نے جو دیکھا کہ سنبھلتے نہیں سرور
بس بیٹھ گیا ٹیک کے گھٹنوں کو زمیں پر
زخموں سے جو تھا چور، سر سبط پیمبرؐ
غش ہو گئے رہوار سے ریتی پہ اتر کر
افراط جراحت سے بدن رشک چمن تھا
سب فوج کے حربے تھے اور اک شاہ کا تن تھا

دس سو تو کماندار تھے اک سینۂ شبیرؑ
برچھی کا جہاں زخم تھا لگتا تھا وہیں تیر
یا شاہ نجف کہتے تھے جب پڑتی تھی شمشیر
چلّاتی تھی دروازے سے یہ زینب دلگیر
تم کھاتے ہو تلواریں موئی جاتی ہوں بھائی
اب سینہ سپر ہونے کو میں آتی ہوں بھائی

ناموس نبیؐ میں تو قیامت ہوئی برپا
سر کھولے ہوئے پیٹتی تھی دختر زہراؑ
راوی نے لکھا ہے کہ میں دیکھتا ہوں کیا
روتا ہوا ایک طفل حسیں خیمہ سے نکلا
آنکھیں کہیں آہو کی بھی آنکھوں سے بڑی تھیں
منھ چاند سا تھا ہنسلیاں گردن میں پڑی تھیں

چہرے پہ بھلی لگتی تھی کیا زلف مسلسل
ظاہر تھا کہ گھیرے ہوئے ہے چاند کو بادل
تھا طوق گلو رشک ہلالِ شب اول
ہاتھوں میں کڑے، کانوں میں دُر سینے میں ہیکل
کُرتے کا عجب حسن تھا اس پھول سے تن پر
معلوم یہ ہوتا تھا کہ شبنم ہے چمن پر

مان ڈیوڑھی کے پردے کو اُٹھا کر یہ پکاری
میں بھی نکل آتی ہوں کہاں جاتے ہو واری!
پھر آؤ کہ بیتاب ہوں میں درد کی ماری
بیوہ ہوں کرو رحم غریبی پہ ہماری
کہنا میرا مانو نہ ارادہ کرو رَن کا
میں واسطہ دیتی ہوں تمھیں رُوح حسن کا

وہ کہتا تھا اماں ہمیں قسمیں نہ دلاؤ
ہم گھر میں نہ اب آئینگے، تم خیمہ میں جاؤ
قاسمؑ کی طرح داغ ہمارا بھی اٹھاؤ
ماں کہتی تھی ایک بات تو سن لو ادھر آؤ
لاکھوں میں کہاں جاتے ہو اس آن اکیلے
وہ کہتا تھا، ہیں میرے چچا جان اکیلے

میداں میں چچا قتل ہوں ہم خیمہ میں آویں
جیتے رہیں بعد اُن کے تو منھ کس کو دکھاویں
ہم سایہ میں ہوں دھوپ میں وہ برچھیاں کھاویں
تیغوں میں نہ عمو کے سپر ہونے کو جاویں
بس صبر کرو قید ہوں گر خیمہ میں آ کے؟
فردوس میں اب جائیں گے ہمراہ چچا کے

چلاتی تھی رو رو کے وہ بیوہ جگر افگار
صدقے میں ارادہ کے تیرے اے میرے دلدار
کس طرح لڑو گے، نہ سپر پاس نہ تلوار
یہ سن ترا اس جنگ کے قابل نہیں زنہار
وہ کہتا تھا قربان شہنشاہِ اُمم ہیں
کیا ہم علی اصغر سے بھی کچھ عمر میں کم ہیں

دروازے پہ خیمہ کے کھڑی رہ گئی مادر
جنگاہ میں جا پہنچا وہ لخت دل شپرؑ
بند آنکھیں تھیں، اور جھومتے تھے خاکیہ سرورؑ
لپٹا پسر فاطمہؑ زہرا سے وہ دلبر
کہتا تھا ’’بدن خون سے سب لال ہوا ہے
اے میرے چچا جان یہ کیا حال ہوا ہے؟‘‘

میں تھامے ہوں یا شاہ ذرا غش سے سنبھلیے
کیوں آپ جھکے جاتے ہیں زانو تو بدلیے
زخموں کا لہو چہرۂ انور پہ نہ ملیے
سر ننگے نکلتی ہیں پھوپھی خیمہ میں چلیے
سب روتے ہیں اس وقت نہیں ہوش کسی کو
پیٹا ہے یہ سینہ کہ غش آیا ہے چچی کو

فرمانے لگے کھول کے آنکھیں شہِ ذیجاہ
کیوں گھر سے نکل آئے، یہ کیا تم نے کیا آہ !
اب تیغوں سے اے لال بچائے تمھیں اللہ
لو خیمہ میں اب جاؤ کہ عمو ہے سر راہ
کٹتا ہے گلا تیغ ستم سے کوئی دم میں
گھر تک تمھیں لے چلنے کی طاقت نہیں ہم میں

یہ کہتے تھے حضرتؑ کہ بڑھا ایک جفاکار
چاہا کہ قریب آن کے حضرت پہ کرے وار
ہاتھ اس نے سر شہؑ پہ سپر کر دیے یکبار
بچے کے کہاں ہاتھ، کہاں ظلم کی تلوار
ریتی پہ وہ ننھے سے گرے ہاتھ جو کٹ کے
غش ہو گیا شبیرؑ کی گردن سے لپٹ کے

گودی میں اُسے لے کے پکارے شہ دلگیر
صدقے ترے ان دونوں کٹے ہاتھوں کے شبیرؑ
گودی میں تڑپتا تھا، کہ گردن پہ لگے تیر
چلّایا کہ قربانِ علیؑ اصغر بے شیر
لپٹا جو تڑپ کر وہ شہ تشنہ گلو سے
تر ہو گئیں سب ہنسلیاں گردن کی لہو سے

منھ زرد ہوا جان نکلنے لگی تن سے
خون ہچکیوں کے ساتھ نکلتا تھا دہن سے
جس وقت سفر کر گیا ہستی کے چمن سے
رونے کی صدا آنے لگی قبر حسنؑ سے
فردوس سے زہراؑ بصد افغان نکل آئی
خیمہ سے اُدھر خاک بسر ماں نکل آئی

یہاں کھینچ کے خنجر کو بڑھا شمر ستمگر
وہاں خیمہ سے چلّانے لگی زینبؑ مضطر
ہے ہے مرے بھائی مرے پیارے مرے سرورؑ
اس بیکسی و یاس کے قربان برادر
دنیا سے سوئے خلد بریں جاتے ہو بھائی
میں دیکھتی ہوں برچھیاں تم کھاتے ہو بھائی

اُس وقت بھی شہؑ ہاتھ سے کرتے تھے اشارا
بہت جاؤ بہن، گھر سے نکلیو نہ خدارا
رتبہ ہے فزوں مریمؑ و حواؑ سے تمھارا
دم تن سے نہ نکلے یہ نہیں مجھ کو گوارا
ہٹ جاؤ محبت ہے جو مجھ تشنہ دہن سے
نکلی نہیں بھائی کی ابھی جان بدن سے

بہنا تمھیں زہراؑ کی قسم اوڑھ لو چادر
پردہ تمھیں لازم ہے کہ ہو دختر حیدرؑ
بھائی کو کرو صبر، کہ ہے مرضی داور
رکھ دیتے ہیں ہم خشک گلا اب تہ خنجر
للہ نہ اس دم تن صد پاش پہ آنا
سر تن سے اُترے، تو میری لاش پہ آنا

تھی رانڈوں میں اس وقت عجب گریہ و زاری
سر کھولے ہوئے پیٹتی تھیں بیبیاں ساری
کہتی تھی سکینہ کہ پھوپھی جان میں واری
مجھ کو تو دکھا دو میرے بابا کی سواری
یاں چھوڑ کے ہم سب کو چلے جائیں گے بابا
کیوں روتی ہو کیا گھر میں نہ اب آئیں گے بابا

ڈیوڑھی سے ہٹو تن سے نکلتا ہے مرا دم
میں جاؤں گی واں دن میں جہاں ہیں شہِ عالم
کہتی تھی اسے تھانبے ہوئے زینبؑ پُرغم
اصغر کی طرح تیر نہ مارے کوئی اظلم
وہاں چلتی ہے تلواریں کہاں جاؤں گی بی بی
بابا کو بس اب حشر کے دن پاؤں گی بی بی

دوڑی سوئے مقتل یہ سخن سُن کے وہ مضطر
پیچھے چلی اس بچی کے زینب بھی کھلے سر
میدان میں پہنچی مگر اس وقت وہ بے پر
جب چل رہا تھا گردنِ شبیرؑ پہ خنجر
قاتل سے نہ کچھ شاہؑ کو کہتے ہوئے دیکھا
ریتی پہ لہو باپ کا بہتے ہوئے دیکھا

سر پیٹ کے وہ ننھے سے ہاتھوں سے پکاری
بابا تری اس چاند سی گردن کے میں واری
ہے ہے یہ رگیں کٹتی ہیں خنجر سے تمھاری
ہے ہے یہ لہو ریت پہ ہے زخموں سے جاری
چھاتی تری زانوئے ستم گر کے تلے ہے
ہے ہے یہ گلا شمر کے خنجر کے تلے ہے !!

کہنے لگی پھر شمر سے وہ بیکس و لاچار
میں جوڑتی ہوں ہاتھوں کو او ظالم غدار
اس چاند سی گردن سے اٹھا خنجر خونخوار
بابا کے سوا کوئی نہیں رانڈوں کا غم خوار
مجھ کو مرے بابا سے نہ للہ جدا کر
گوہر میرے لے پر نہ سر شاہ جدا کر

چلّاتی رہی سامنے وہ بیکس و ناشاد
سر کاٹ کے سینہ سے اٹھا وہ ستم ایجاد
زہراؑ تو بلکتی تھی، علیؑ کرتے تھے فریاد
زینبؑ کا یہ نعرہ تھا کہ ہم ہو گئے برباد
آفت میں پھنسی آل رسولؐ عربی کی
اب جائیں کہاں بیٹیاں زہراؑ و علیؑ کی

ہے ہے پسر صاحب معراج حسیناؑ
پردیس میں بہنوں کا لٹا راج حسیناؑ
گویا کہ علیؑ قتل ہوئے آج حسیناؑ
ہے ہے کفن و گور کے محتاج حسیناؑ
پُرسا بھی تیرے دینے کو آتا نہیں کوئی
لاشا بھی زمیں پر سے اُٹھاتا نہیں کوئی

لپٹی ہوئی تھی لاشۂ والا سے سکیناؑ
کہتی تھی بلا لو مجھے باشاہ مدینا
بے آپ کے ہے موت سے بدتر مرا جینا
جو لیتا تھا کہتی تھی یہی کوٹ کے سینا
کیوں لیتے ہو گودی میں نہ گھر جاؤنگی لوگو
کھا کھا کے پچھاڑیں یہیں مر جاؤنگی لوگو

خاموش انیسؔ اب کہ بہت طول ہے معیوب
بہتر ہے وہی بات جو ہو خلق کو مرغوب
ہیں بند تو تھوڑے، پہ بہت خوب، بہت خوب
مقبول ہوئی عرض تری لے دُرِ مطلوب
ہوگا وہی اس سال کہ جو ہے ترے جی میں
کمتی نہیں سرکارِ حسینؑ ابن علیؑ میں
