www.emarsiya.com

جب تیغ ظلم سے سر سرور جدا ہوا
فریاد اہل بیت سے محشر بپا ہوا
بولے ملک، فلک پہ کہ ہے ہے یہ کیا ہوا
پیاسا شہید فاطمہ کا لاڈلا ہوا
سر پیٹو مومنو! کہ زمانا اُلٹ گیا
خنجر سے وقت عصر سر شاہ کٹ گیا

پیاسا امام کون و مکان ذبح ہو گیا
فریاد سرورِ دو جہاں ذبح ہو گیا
سید غریب تشنہ دہاں، ذبح ہو گیا
لو فاطمہ کا راحتِ جاں ذبح ہو گیا
آیا نہ رحم لاش شہِ مشرقین پر
دوڑا دیے لعینوں نے گھوڑے حسینؑ پر

خیمے جلائے اہلِ حرم ہو گئے تباہ
پردیس میں وہ کشتۂ غم ہو گئے تباہ
ناموس بادشاہ اُمم ہو گئے تباہ
چلّائے اہل بیت کہ ہم ہو گئے تباہ
بے پردہ بیٹیاں تھیں علی و بتول کی
فریاد تھی خدا کی، دہائی رسول کی

راحت ملی نہ روح رسالت پناہ کو
لوٹا خزاں نے گلشن شیر الٰہ کو
پیاسا کیا شہید دو عالم کے شاہ کو
پانی نہ مرتے دم بھی ملا بے گناہ کو
دنیا سے سوے خلد سفر کر گئے حسینؑ
زہراؑ کا گھر تباہ ہوا مر گئے حسینؑ

اتنے میں سوے شام وہ سب قافلہ چلا
زنجیر و طوق پہنے ہوئے پیشوا چلا
یوں تپ میں، وہ یتیم شہ کربلا چلا
دو دو قدم پہ ضعف سے بیٹھا، اُٹھا چلا
رستے میں قتل گاہ تلک شور و شین تھا
ہر رانڈ کی زبان پہ ’’ہے، ہے حسین‘‘ تھا

چلاتی تھی یہ زینبؑ مضطر بہ صد بکا
بھیا میں آپ کے تن بے سر پہ ہوں فدا
ہے ہے بھری ہے زخموں میں سب ریگ کربلا
ہے ہے یہ دھوپ دشت کی اور جسم پھول سا
سنبل سی زلفیں گرد میں اس بن کی اٹ گئیں
ہے، ہے رگیں گلے کی یہ خنجر سے کٹ گئیں

زینب تمھاری بیکسی و یاس کے نثار
سوکھی ہوئی زباں کے فدا، پیاس کے نثار
اس گل سے جسم پاک کی بو باس کے نثار
اصغر کے صدقے، اکبر و عباس کے نثار
ریتی پہ سب ہیں آپ کے پیارے پڑے ہوئے
گویا قمر کے گرد ہیں تارے پڑے ہوئے

اونٹوں کی قتل گاہ سے جس دم بڑھی قطار
ہاتھوں سے سر کو پیٹتی تھی وہ جگر فگار
بھائی کی بے کسی پہ جو دل کو نہ تھا قرار
نو بار اونٹ پر سے گری اور ہوئی سوار
جب لے چلے بجبر تو کچھ کہہ نہ سکتی تھی
پھر پھر کے لاش شاہ کو حسرت سے تکتی تھی

لکھوں اگر سروں کے شہیدوں کا مرتبا
گر جائے آنکھ سے مہ و خورشید کی ضیا
نیزوں پہ یوں تھے وہ سر پُرنور جابجا
قرآں میں جس طرح سے ہوں سورے جدا جدا
نور خدا تھا رُخ پہ ہر اک خوشحصال کے
پیرو تھے سب وہ مصحف ناطق کے لال کے

تھے گرد و پیش یوں سر شہ کے وہ حق شناس
پروانے جیسے شمع شبستاں کے آس پاس
ظاہر تھی خشک ہونٹوں سے پر تین دن کی پیاس
تھا مر گئے پہ بھی انھیں مولا کا اپنے پاس
جانیں فدا تو کی ہیں، پہ آقا کے گرد ہیں
گویا کہ بلبلیں گل زہرا کے گرد ہیں

تھا سب کے بیچ میں سیر سلطان بحر و بر
زلفیں اٹی تھیں گرد سے تھے ہونٹ خوں میں تر
ثابت یہ تھا کہ لشکر انجم میں ہے قمر
زخمی جبیں سے نور الہی تھا جلوہ گر
غل تھا کہ پھر یہ کیا ہے جو نورِ خدا نہیں
خورشید اسماں میں بھی ایسی ضیا نہیں

اک نیزے پر جو تھا سر ہمشکل مصطفےٰ
آنکھیں تھیں مر گئے پہ سوے شاہ کربلا
پیدا تھا رُخ سے دبدبہ شاہ لافتیٰ
شرمندہ ماہتاب یہ چہرے پہ تھی ضیا
آئینہ سا چمکتا تھا رخ اُس جناب کا
آنکھوں سے گر گیا تھا عروج آفتاب کا

تھا اک سناں پہ اصغر تشنہ جگر کا سر
جس کی ضیا سے رُخ پہ ٹھہرتی نہ تھی نظر
شرمندہ اس کے چہرۂ روشن سے تھا قمر
تھے گورے گورے چاند سے رخسار خوں میں تر
بچے کا سر تھا یوں شہ والا کے سر کے پاس
جس طرح جلوہ گر ہو ستارا قمر کے پاس

نیزے پہ اک طرف تھا گل گلشن حسنؑ
قربان جس کے رخ کی لطافت پہ تھا چمن
روتی تھی سر جھکائے ہوئے اونٹ پر دلھن
کنگنا کھلا نہ تھا کہ بندھی ہاتھ میں رسن
ماں کہہ کے ’’ہائے ابن حسن‘‘ روتی جاتی تھی
دولھا کے سر کے ساتھ دلھن روتی جاتی تھی

پہنچا قریب شہر حلب جب وہ کارواں
دو پیک ابن سعد نے آگے کیے رواں
تا ڈھونڈیں جلد جا کے کوئی امن کا مکاں
شب باش واں ہوں خوف کی جاگہ نہ ہو جہاں
ڈر تھا کہ سر ہے ساتھ شہ مشرقین کا
بدلہ نہ ہم سے لے کوئی خون حسین کا

اتنے میں ایک پیک نے یہ آن کر کہا
اک قلعہ کوہ پر ہے مصفا و خوشنما
خطرہ کسی طرح کا نہیں، امن کی ہے جا
بہتر تو ہے کہ آج ہو خیمہ وہیں بپا
سُن کر اسی طرف کو وہ بیداد گر چلے
پیچھے حرم بھی روتے ہوئے ننگے سر چلے

پہنچی جو زیر قلعہ وہ سب فوج کی بہیر
رکھا وہیں سر پسر شاہ قلعہ گیر
لشکر بھی تھا تھکا ہوا سب دن بھی تھا اخیر
اُتری سپاہ اور فروکش ہوا امیر
بچے بھی مارے گرمی کے سب بے حواس تھے
حلقہ کیے ہوئے سر سرور کے پاس تھے

تھا زیر قلعہ یاں تو یہ سیدانیوں کا حال
شیریں کو تھا حسین کا واں روز و شب خیال
کہتی تھی آئے جلد کہیں فاطمہ کا لال
دیدار بنتِ فاطمہ کا شوق ہے کمال
آنکھوں کو دیدِ دلبر زہرا نصیب ہو
یا رب زیارت شہ والا نصیب ہو

اس شوق میں وہ تھی کہ کسی نے یہ دی خبر
لے شاد ہو کہ آئے شہنشاہ بحر و بر
روشن جمال شاہ سے اب ہوگا تیرا گھر
بستی میں غل ہے اور تجھے غفلت ہے اس قدر
پھیلی ہوئی ہے فوج بھی ساری حسینؑ کی
اتری ہے زیر قلعہ سواری حسینؑ کی

مژدہ یہ سنتے ہی اسے شادی ہوئی کمال
شوہر سے اُٹھ کے کہنے لگی وہ شکستہ حال
لے تجھ کو سروِ باغ علیؑ نے کیا نہال
دیکھی صداقت پسر شیر ذوالجلال
وعدہ کیا تھا قبلہ عالم پناہ نے
لونڈی کو سر فراز کیا میرے شاہ نے

اٹھ بادشاہ دیں کی غلامی میں جلد جا
سردار دیں ہیں آنکھوں سے اُن کے قدم لگا
کیوں ٹھہرے زیر قلعہ وہ اس کا سبب ہے کیا
میں بے قرار ہوں، مرے آقا کو جلد لا
کیا فیض ہے نثار شہ مشرقین کے
تو سات بار ہو جیو صدقے حسین کے

میری طرف سے عرض یہ کیجو حضور سے
تڑپائیے نہ مجھ کو قریب آکے دور سے
رتبہ میں اب یہ کوہ زیادہ ہے طور سے
روشن کریں کنیز کا گھر اپنے نور سے
لونڈی کی یاد اب نہ فراموش کیجیے
خاصہ حضور آ کے یہیں نوش کیجیے

سن کر یہ ذکر کوہ سے اُترا وہ نیک نام
پوچھا کسی سے جا کے قریب سپاہ شام
لایا ہوں کچھ کنیز شہ دیں کا میں پیام
رونق فزا کہاں ہیں شہنشاہ خاص و عام
برپا کدھر کو خیمہ گردوں جناب ہے
کس برج میں وہ فاطمہ کا آفتاب ہے

خادم کدھر ہیں شاہ کے یاور ہیں کس طرف
شائق میں جن کا ہوں وہ دلاور ہیں کس طرف
سرو ریاض حضرت شبّر ہیں کس طرف
عباس ہیں کہاں علی اکبر ہیں کس طرف
ہے مدتوں سے شوق زیارت حقیر کو
دکھلا دو بوستان جناب امیر کو

بولے عدو ملے گا نہ ان کا کہیں سُراغ
مُرجھا گئے وہ پھول، خزاں ہو گیا وہ باغ
دل فاطمہ کا ہے صفتِ لالہ داغ داغ
تاریک ہے مزار علی گل ہوا چراغ
بیعت نہ کی حسین نے حاکم بگڑ گیا
بطحا ہوا خراب مدینہ اُجڑ گیا

اس ماجرے سے خلق میں واقف ہے ہر بشر
زہراؑ کا گھر لٹا تجھے اب تک نہیں خبر
یہ ہے سپاہِ شام وہ ہے خیمہ عمر
لائے ہیں کاٹ کر پسر فاطمہؑ کا سر
لوٹا حرم کو آگ لگا دی خیام میں
بندی نبیؐ کی آل کی جاتی ہے شام میں

لوٹا تمام آلِ محمدؐ کا مال و زر
چادر تلک رہی نہیں، عریاں ہیں سب کے سر
قاسمؑ ہیں اب نہ اکبرؑ و عباسؑ نامور
بیٹے عقیل کے ہیں نہ زینب کے ہیں پسر
تا عصر خاتمہ ہوا شہ کی سپاہ کا
قرآں جو پڑھ رہا ہے وہی سر ہے شاہ کا

لب خشک ہیں نبیؐ کے گل تر کا سر یہ ہے
گیسو ہے جس کے چہرے پہ اکبر کا سر یہ ہے
سہرا ہے جس پہ قاسمؑ بے پر کا سر یہ ہے
بانچھوں میں جس کے دودھ ہے اصغر کا سر یہ ہے
ہالا ہے جس کے چہرے پر ریش سیاہ کا
پہچان لے یہ سر ہے علمدار شاہ کا

یہ سُن کے بے قرار ہوا وہ اسیر غم
دوڑا سر حسین کی جانب بہ چشم نم
کہتا تھا کاش تن سے نکل جائے میرا دم
یہ کیا قیامت آگئی ہے ہے شہِ امم
اس غم کا ماجرا نہ کہوں اُس سے، یا کہوں
مولا بتائیے کہ میں شیریں سے کیا کہوں

پہنچا جو وہ قریب سر شاہ بحر و بر
تسلیم کی حسینؑ کے سر کو جھکا کے سر
شہ نے جواب دے کے کہا یہ بچشم تر
شیریں کہاں ہے، آئے ہیں مہمان اس کے گھر
سبط نبیؐ نے حق محبت ادا کیا
وعدہ جو اُس سے تھا اسے ہم نے وفا کیا

گویا جو معجزے سے ہوا، شاہ دیں کا سر
نیزے کے آس پاس پھرا وہ بہ چشم تر
ماتم کیا پٹک کے عمامہ کو خاک پر
کہتا تھا ایک ایک سے وہ پیٹ پیٹ کر
دنیا ہوئی تباہ، قضا کر گئے حسینؑ
شیریں کی آس ٹوٹ گئی مر گئے حسینؑ

کیسی قیامت آ گئی یہ وامصیبتا
خنجر کہاں ستم کا کہاں شاہ کربلا
مصروف تھا بُکا میں کہ وہ دیکھتا ہے کیا
شیریں بھی دوڑی آتی ہے گھر سے برہنہ پا
کہتی ہے یا علیؑ، مرے آقا کی خیر ہو
بچوں کی خیر، دلبر زہراؑ کی خیر ہو

اک جام میں بھرے ہوئے وہ شربت نبات
کہتی تھی یہ ہے بہر شہنشاہ کائنات
تھیں ساتھ کشتیاں بھی جواہر کی پانچ سات
ہمسائیوں سے کہتی تھی خوش ہو کے وہ یہ بات
آتے ہیں لال حیدر عالی وقار کے
پھینکوں گی موتیوں کو میں صدقے اتار کے

لشکر کے متصل جوں ہی آئی وہ باوفا
سر پیٹتے عزیز کو دیکھا بصد بکا
چلّائی اے حسین کے عاشق، یہ کیا یہ کیا!
شیریں سے تب عزیر نے سر پیٹ کر کہا
میں تجھ سے کیا کہوں کہ جگر غم سے پھٹ گیا
شیریں ترے حسینؑ کا سر تن سے کٹ گیا

شہ کی نہیں سپاہ یہ ہے لشکر یزید
عاشور کو حسینؑ ہوئے تشنہ لب شہید
سادات کے ہے ذبح کی ان کافروں میں عید
حاکم کے پاس سر لیے جاتے ہیں یہ پلید
سجاد اک بچے ہیں سو وہ دستگیر ہیں
سب فاطمہ کی بیٹیاں بہوئیں اسیر ہیں

شیریں نے جس گھڑی یہ غضب کی سنی خبر
تلوار دل پہ چل گئی ٹکڑے ہوا جگر
سر سے زمیں پہ پھینک دی چادر اتار کر
بکھرا کے سر کے بال پکاری وہ نوحہ گر
کس نے سفر میں ہائے ستایا حسینؑ کو
میں لینے آئی تھی سو نہ پایا حسینؑ کو

ہے ہے مرے امام مرے بے وطن حسینؑ
ہے ہے جناب فاطمہ کے گلبدن حسینؑ
قربان تیری لاش کے اے بے کفن حسینؑ
ہے ہے اسیر رنج و بلاؤ محن حسینؑ
صدقے تری غریبی و اندوه و یاس کے
اے میہماں نثار تری بھوک پیاس کے

ہے ہے نہ زندہ آپ کو آنا ہوا نصیب
گھر میں نہ اس کنیز کے جانا ہوا نصیب
پانی ہوا نصیب نہ کھانا ہوا نصیب
لونڈی کو ہاتھ بھی نہ دھلانا ہوا نصیب
آگاه قتل شاہ سے یہ نوحہ گر نہ تھی
سر میرے گھر میں آئے گا اس کی خبر نہ تھی

اب فرش کس کے واسطے گھر میں بچھاؤں گی
اب کس کے آگے کشتیاں میووں کی لاؤنگی
حضرت تو مر گئے، کسے کھانا کھلاؤں گی
اے فاطمہ کے لال کہاں تم کو پاؤں گی
آقا کنیز آپ کی بے آس ہو گئی
آنے کی تھی امید سو اب یاس ہو گئی

شیریں نے سر کو پیٹ کے جب یہ کیا بیاں
نیزے پہ چشم شاہ سے آنسو ہوئے رواں
بولا یہ معجزے سے سر سرور زماں
شیریں یہی تھی مرضی خلاق انس و جاں
تقدیر نے چھڑا دیا زینبؑ سے بھائی کو
پُرسا تو دے حسینؑ کا زہراؑ کی جائی کو

نیزے کے پاس دوڑ کے آئی وہ نوحہ گر
آیا سناں سے ہاتھوں پہ شیریں کے شہ کا سر
چہرے پہ آنکھیں مل کے پکاری وہ خوش سِیَر
قربان اس کرم کے میں، یا شاہ بحر و بر
ہے بعد مرگ بھی یہ عنایت کنیز پر
کرتا ہے جس طرح کوئی شفقت عزیز پر

میں اپنے شاہ صادق الاقرار کے نثار
قربان معجزے کے اور اس پیار کے نثار
آنکھوں کے صدقے لعل گہر بار کے نثار
اس خوں میں ڈوبے چاند سے رخسار کے نثار
اڑ اڑ کے ریت نرگسی آنکھوں میں بھر گئی
آقا شہید ہو گئے لونڈی نہ مر گئی

ہاتھوں پہ اپنے لے کے سر شاہ نامدار
بندی میں اہل بیت کے آئی وہ سوگوار
پھیلا کے ہاتھ بولی سکینہ جگر فگار
بابا کا میرے سر مجھے دے تجھ پہ میں نثار
آنکھیں ملوں گی روے شہ مشرقین سے
مدت ہوئی کہ بچھڑی ہوئی ہوں حسینؑ سے

شیریں نے جب دیا سر سلطان بحر و بر
کُرتے میں لے کے رکھ لیا گودی میں شہ کا سر
شیریں کو اہلِ بیت نے دیکھا جو نوحہ گر
اُٹھے حرم حسینؑ کے سب بال کھول کر
باتیں سنی نہ جاتی تھیں بانو کے بین کی
جنگل میں دھوم پڑ گئی ہے ہے حسین کی

چلاتی تھی یہ زینب مغموم و خستہ تن
شیریں! بچھڑ گئی شہ مظلوم سے بہن
شیریں! ہمارے ہاتھوں میں باندھی گئی رسن
شیریں! ابھی حسینؑ نے پایا نہیں کفن
چادر اُڑھانے دی نہ تن چاک چاک پر
چھوڑ آئی میں حسینؑ کو جنگل میں خاک پر

ٹکڑے جگر کے ہو گئے بس اے انیسؔ بس
نالاں ہے اب تو سینے میں دل صورت یا جرس
دنیا کو خوب دیکھ چکے اب نہیں ہوس
خالق چھڑائے ہند کی زحمت سے اس برس
سلطان کربلا غربا پروری کرے
چلتے ہیں خضر بخت، اگر رہبری کرے
