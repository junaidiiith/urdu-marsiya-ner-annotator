MarsiyaeMarsiya
www.emarsiya.com
جلد سوم
مرثیہ میر انیس

1
مومنو خانہ زہرؑا تباہی ہے آج
گھر پہ سادات کے پانی کی مناہی ہے آج
تن تنہا خلف شیر الٰہی ہے آج
خلق سے سبط نبیؐ خلد کو راہی ہے آج
قتل کی بکس و مظلوم کے تدبیریں ہیں
اک نبی زادہ ہے اور سیکڑوں تدبیریں ہیں

2
نیزے تانے ہوئے امڈے چلے آتے ہیں سوار
۔۔۔۔۔۔۔۔۔۔۔۔۔۔ پرا باندھے ہوئے ۔۔۔۔۔۔۔۔۔۔۔۔ ہزار
تیغیں کھینچے ہوئے جو گرد کھڑے ہیں خونخوار
غل ہے مہلت نہ ملے سبط نبیؐ کو نہ زنہار
برق شمشیر ہر اک جا پہ چمک جاتی ہے
جس طرف دیکھتے ہیں موت نظر آتی ہے

3
نہ ہے غم خوار نہ ہمدرد نہ یاور کوئی
نہ بھتیجا ہے نہ بیٹا نہ برادر کوئی
نہیں اتنا بے خبر پوچھے جو آکر کوئی
ایک اللہ تو ہے اور نہیں سر پر کوئی
تھے جو غم خوار وہ ریتی پہ پڑے ہوتے ہیں
اپنی تنہائی پہ خود شاہ ہدیٰ روتے ہیں

4
جسم پر تیغ لگاتا ہے کوئی اور کوئی تیر
خوں میں سر تا بہ قدم تر ہیں جناب شپیرؑ
روکے فرماتے ہیں اعدا سے کہ اے قوم شریر
کیا گنہ ہے مجھے کیوں مارتے ہو بے تقصیر
یوں ستاؤ نہ کہ میں جنگ پر آمادہ ہوں
رحم لازم ہے کہ سیّد ہوں نبی زادہ ہوں

5
کوئی سنتا نہیں فریاد امام عالی
برچھیاں چلتی ہیں اور ہوتے ہیں ترکش خالی
ماہ زہرؑا پہ فلک نے یہ مصیبت ڈالی
رن میں تنہا ہیں نہ وارث ہے کوئی نے والی
زخم تلواروں کے خاموش کھڑے کھاتے ہیں
غش میں جھکتے ہیں کبھی گاہ سنبھل جاتے ہیں

6
لاشۂ اکبرؑ و عباسؑ جو آتا ہے نظر
تھام لیتے ہیں کلیجہ کبھی اور گاہ جگر
رو کے فرماتے ہیں بیٹے سے کہ اے جان پدر
ایسے غافل ہو کہ لیتے نہیں بابا کی خبر
میرے پیارے مرے جائے مرے دلبر اٹھو!
ہم پہ تنہائی ہے اٹھو علی اکبرؑ اٹھو

7
لاش عباسؑ سے کرتے ہیں بصد یاس بیاں
اے مرے یار وفادار مرے شیر جواں
وقت امداد و اعانت ہے برادر قرباں
چھوڑ کر ہم کو لعینوں میں سدھارتے ہو کہاں
لاکھ ملعونوں نے میداں میں ہمیں گھیرا ہے
تم نے بھائی سے عجب وقت میں منہ پھیرا ہیں

8
کہتے تھے اہل ستم حال سناتے ہو کسے؟
مر گئے اکبرؑ و عباسؑ بلاتے ہو کسے؟
کون ہے بیکس و مظلوم دکھاتے ہو کسے؟
جو نجتے ہیں کہیں مردے بھی جگاتے ہو گے؟
حلق پر خنجر خوں خوار پھرا دیتے ہیں
اب تمہیں بھی اسی مقتل میں گرا دتے ہیں

9
رو کے فرماتے ہیں یہ فوج ستمگار سے شاہ
ذبح ہونے کی مجھے عید ہے حالق ہے گواہ
غم میں اپنوں کے نہ کیونکر کروں میں نالۂ و آہ
ان کو روؤں گا میں جب تک کہ جیوں گا والله
بھولتا ہے کوئی اس طرح کے غمخواروں کو
یاد کرتے ہیں وفادار وفاداروں کو

10
دشت میں چلتی ہے لوں دھوپ کی حدت ہے کمال
جیٹھ بیساکھ کے ایّام ہیں اور وقت زوال
سرخ ہے خوں سے قبا دھوپ سے رخسار ہیں لال
نکلی آتی ہے زباں منھ سے یہ ہے پیاس کا حال
تن جلا جاتا ہے جب گرم ہوا آتی ہے
ریت اڑ اڑ کے ہر اک زخم میں بھر جاتی ہے

11
تیر بیٹھا ہے جو اس چاند سی پیشانی پر
خوں کی چادر سی ہے اک چہرۂ نورانی پر
ہے عجب بیکسی اس فاطمہؑ کے جانی پر
کبھی اعدا پہ نظر ہے تو کبھی پانی پر
تیغیں کھا کھا کے لب خشک جو دکھلاتے ہیں
تیر ادھر سے عوض جرعۂ آب آتے ہیں

12
جوں کماں کٹ کے لٹک آئے ہیں ابرو خم دار
ہیں لہو رونے سے وہ نرگسی آنکھیں گلنار
بوسے جن ہونٹون کے لیتے تھے رسولؐ مختار
پیاس سے سوکھ گئے ہیں وہ لب گو ہر بار
چاند شرمندہ تھا جن پھول سے رخساروں سے
چاک ہیں مثل کتاں ظلم کی تلواروں سے

13
وار ریغا وہ صراحی سے گلوئے انور
دو برس تک جو رہا فاطمہؑ کے سینے پر
نہ گوارا تھا نبیؐ کو خط ہیکل جس پر
کاٹنے کو اسے کھینچے ہیں ستمگر خنجر
علم کا گھر ہے جو اور نور کا آئینہ ہے
ہائے تلواروں سے صد چاک وہی سینہ ہے

14
زخمی ہیں ابن ید اللہ کے دونوں بازو
ہائے ہیہات کہ یکدست ہیں شاہ خوش خو
تیغ شانے پہ کبھی لگتی ہے ساعد پہ کبھو
انگلیاں ایسی ہیں زخمی کہ ٹپکتا ہے لہو
پر یہ ہے امت محبوب خدا کی خاطر
زخمی ہاتھوں کو اٹھاتے ہیں دعا کی خاطر

15
سخت آفت میں ہے وہ پشت پناہ عالم
کمر پاک ہے بار غم عباسؑ سے خم
علی اکبرؑ کی جوانی کا ہے جاں کاہ الم
زانو پر مارتے ہیں دست تاسف ہر دم
وار سے تیغوں کے اعضائے بدن کٹتے ہیں
کھیت پر سے کہیں شیروں کے قدم ہٹتے ہیں

16
ساتھ اسوار کے زخمی ہے سراپا رہوار
کئی سو تیر ہیں گردن سے بھی پہلو سے بھی پار
یاں سے خون کی بوندیں ہیں ٹپکتی ہر بار
نہ کھڑے ہونے کی طاقت ہے نہ تاب رفتار
تیر جب لگتا ہے کچھ کہ تو نہیں سکتا ہے
پھیر کر منھ شہ والا کی طرف تکتا ہے

17
شاہ فرماتے ہیں اے میرے رفیق و ہمدم
ہے مجھے اپنے عزیزوں کے برابر ترا عم
ہم سے پوچھتا ہے اب تجھ سے جدا ہوتے ہیں ہم
مر کے بھی تجھ کو نہ بھولوں گا میں خالق کی قسم
خلق سے سوئے عدم کوچ کی تیاری ہے
آخری آب ترے آقا کی یہ سواری ہے

18
دیکھ لے تیری طرح میں بھی ہوں زخمی والله
فاقہ مجھ پر بھی ہے اور تو بھی ہے بے آب و گیاہ
ہے اگر تشنہ دہائی سے ترا حال تباہ
تین دن گزرے ہیں پانی سے نہیں ہوں آگاہ
تو زبان خشک جو منھ پھیر کے دکھلاتا ہے
پسر ساقی کوثر کو حجاب آتا ہے

19
عرض کرتا ہے یہ گھوڑا کہ میں حضرت پہ فدا
پیاس کا میری نہ غم کھائیے ہر گز مولا
تشنہ لب اکبرؑ و اصغرؑ ہوئے پانی نہ ملا
کیا میں معصوم سکینہؑ سے بھی پیاسا ہوں سوا
پھیر کر منھ کو جو تکتا ہوں الم ہے مجھ کو
خاک پر گر نہ پڑیں آپ یہ غم ہے مجھ کو

20
آپ بچپن میں کبھی مجھ پہ جو ہوتے تھے سوار
بازو تب آکے پکڑتے تھے رسولؐ مختار
تھی تقیّد قدم آہستہ اٹھا اے رہوار
پشت سے تیری کہیں گر نہ پڑے یہ دلدار
تیر پڑتے ہیں لگا جاتا ہے بھالا کوئی
آپ کا آج نہیں تھا منے والا کوئی

21
روکے کہنے لگے رہوار سے شاہ دوجہاں
اب تو بیکسں ہوں میں وہ چاہنے والے ہیں کہاں
سر پہ نانا ہیں نہ بابا ہیں نہ اب ہیں اماں
دوست سب گلشن ہستی سے گئے سوئے حناں
یاس واندوہ سے ہے فرق توانائی میں
کوچ دنیا سے ہے کس عالم تنہائی میں

22
آئی پہلو سے یہ محبوب الٰہی کی صدا
ہے محمدؐ تو بڑی دیر سے حاضر بیٹا
مرے بیکس مرے مظلوم غریب و تنہا
میں تری پیاس کے صدقے تری ہمت پہ فدا
تجھ سے بے جرم و خطا اہل ستم لڑتے ہیں
تیر سارے یہ کلیجے پہ مرے پڑتے ہیں

23
تیری ماں خلد سے آئی یہان کھولے ہوے سر
کہتے ہیں شیر خدا ہائے پسر ہائے پسر
بوسے لیتے ہیں ترے زخم بدن کے شپیؑر
گرد پھر کر ترے روتے ہیں عقیل و جعفؑر
انبیا آتے ہیں پرسا مجھے دینے کے لیے
چلے آتے ہیں ملائک مجھے لینے کے لیے

24
سنتے تھے شاہ یہ نانا کی فغان و زاری
کہ لگا چھاتی پہ اک تیر سہ پہلو کاری
پشت پر آئے کسی شامی نے برچھی ماری
جھک گیا ہرنے پہ سر شہ کا ہوا غش طاری
شور تھا سبط شۂ عرش نشیں گرتا ہے
خاک پر دوش محمدؐ کا مکیں گرتا ہے

25
دل میں اس وقت لگے سوچنے زخمی رہوار
راکب دوش نبیؐ پشت پہ میرے ہے سوار
خاک پر گر جو پڑے گا یہ شہ عرش وقار
رو کے فرمائیں گے محشر میں رسولؐ مختار
بیٹھنے کا نہ ذرا رنج اٹھایا تو نے
خاک پر میرے نواسے کو گرایا تو نے

26
خاک پر بیٹھ گیا وہ فرس تیز قدم
تڑپے گھوڑے سے جدا ہو کے شہنشاہ ام
گرد آکر لگے تلواریں لگا نے اظلم
ننگے سر پیٹتے خیمے سے نکل آئے حرم
رو کے چلاتی تھی زینبؑ کہ یہ کیا کرتے ہو
تن سے کیوں سر مرے بھائی کا جدا کرتے ہو

27
ارے لوگو شہ مظلوم کی کیا ہے تقصیر
نزع میں مارتے ہو فاطمہؑ کے لال کے تیر
ہائے یہ جسم حسینؑ اور یہ زخم شمشیر
اب کرو رحم کہ ہے بیکس و بے پر شپیر
نہ ستم سے جگر احمدؐ و حیدرؑ کاٹو
بدلے بھائی کے میں حاضر ہوں مرا سر کاٹو

28
بھیٹر کو چھوڑو نہ بھائی تک آنے دو مجھے
خاک سے سبط پیمبؑر کو اٹھانے دو مجھے
آنکھیں قدموں سے برادر کے لگانے دو مجھے
خیمے تک بیکس و مظلوم کو لانے دو مجھے
پھر کہاں پائے گی سرور سے بہن مل لیوے
دم آخر تو برادر سے بہن مل لیوے

29
فاطمہؑ کی ہوں میں بیٹی مرا کہنا مانو
ظلم کے تیروں سے بھائی کی نہ چھاتی چھانو
کس کا پیارا یہ نواسا ہے اسے پہچانو
زخمی ہوتے ہیں نبیؐ اس پہ نہ نیزے تانو
بال کھولے ہوئے یاں فاطمہؑ چلاتی ہے
لو سنو نالۂ حیدؑر کی صدا آتی ہے

30
ساتھ زیبؑ کے سکینہؑ کا عجب عالم تھا
سر پہ ٹوپی بھی نہ تھی اور گریباں تھا پھٹا
نوچ کر زلفوں کو کہتی تھی یہ چلّا چلّا
گر پڑے گھوڑے سے ہے ہے مرے بیکس بابا
جیتے گھر میں جو نہ آئے تو مری جان گئی
بیٹی اس بیکس و مظلوم کے قربان گئی

31
کسی حسرت سے مجھے تکتے ہیں بابا ہے ہے
برچھیاں کھاتے ہیں تن پر شہ والا ہے ہے
کوئی سنتا نہیں فریاد کروں کیا ہے ہے
یاں تک آنے نہیں دیتے انہیں اعدا ہے ہے
اب کہاں زور عبث اہل ستم لڑتے ہیں
ضعف ایسا ہے کہ اٹھتے ہیں تو گر پڑتے ہیں

32
عش میں حضرت نے سنی جب یہ صدائے جان کاہ
دھیان آیا کہ نکل آئی بہن خیمے سے آہ
پیٹتی سر چلی آتی ہے سکینہؑ ناگاہ
کھول کر آنکھیں پکارے یہ امام ذی جاہ
گھر سے کیوں نکلی ہو بس دھیان مرا بٹتا ہے
جاؤخیمے میں کہ بھائی کا گلا کٹتا ہے

33
سر پہ قاتل لیے شمشیر کھڑا ہے زینبؑ
سب کو بھولا ہوں میں اب یاد خدا ہے زینبؑ
دم نہ مارو دم تسلیم و رضا ہے زینبؑ
یہ دعا مانگو کہ ہنگام وغا ہے زینبؑ
میرا ماں جایا تری راہ میں قرباں ہوئے
مشکل ذبح بھی شپیرؑ پہ آسان ہوئے

34
میری جانب سے مری پیاری سکینہؑ سے کہو
باپ قربان ہوا اے لاڈلی بیتاب نہو
راحتیں ہو چکیں اب تھوڑے دنوں رنج سہو
باپ دنیا سے سفر کرتا ہے ماں پاس رہو
یاد کر کے مجھے راتون کو نہ رونا بیٹی
سو چکیں چھاتی پہ اب خاک پہ سونا بیٹی

35
رو بقبلہ ہوئے یہ کہ کے شہ جن و بشر
ٹیک کر گھٹنونکو بس خاک پہ نہوڑا دیا سر
دیکھکر سجدے میں حضرت کو پکارا یہ عمر
جلد اے شمر پھرا شہ کے گلے پر خنجر
خاک زینبؑ جو اڑائے تو اڑانے دینا
سر نہ شپیرؑ کو سجدے سے اٹھانے دینا

36
اس محمدؐ کی نشانی کو مٹا دے جلدی
شمع ایوان امامت کو بجھا دے جلدی
تن سے سر کاٹ کے نیزے پہ چڑھا دے جلدی
خاک میں فاطمہؑ کے گھر کو ملا دے جلدی
ذبح ہو گا جو پسر فاطمہؑ چلاوے گی
ڈر نہ جانا جو محمدؐ کی صدا آوے گی

37
سن کے یہ متصل شاہ گیا وہ بے دین
چاہا چھاتی پہ چڑھے کھینچے ہوئے خنجر کیں
آئی آواز یہ کیا کرتا ہے او شمر لعین؟
پسر مصحف ناطق کا تجھے پاس نہیں
علم حق جس میں ہے وہ سینۂ انوار ہے یہ
پاؤں تو رکھیو نہ قرآں کے برابر ہے یہ

38
کیا قساوت تھی کہ مطلق نہ کیا خوف الہٰ
رکھ دیا خنجر کین حلق پہ مظلوم کہ آہ
ذبح کسی بیکسی سے ہوتے تھے شاہ ذی جاہ
حلق پر تیغ تھی اور خیمہ کی جانب تھی نگاہ
عمر جو یاد الٰہی میں کٹی جاتی تھی
صاف تکبیر کی رگ رگ سے صدا آتی تھی

39
تیغ چلتی رہی جب تک یہ رہی لب پہ دعا
بخشدے امت عاصی کو تو اے بار خدا
جب جدا ہو گیا تن سے سر شاہ شہدا
خون برسنے لگا تھرانے لگے ارض و سما
شور تھا عالم امکاں میں کہ آفت آئی
لعل بے جاں ہوا زہرؑا کا قیامت آئی

40
خیمۂ سبط پیمبرؐ میں بپا تھا کہرام
بیبیاں پیٹتی تھیں لے لے کے شپیر کا نام
بس انیس آگے زباں کو نہیں یارائے کلام
عرض کر سبط پیمبر سے کہ اے عرش مقام
رنج و غم آپ کے مداح پہ اب طاری ہے
اے مددگار جہاں! وقت مدد گاری ہے


سلام

غم شہ کا جس نے بیاں کر دیا
ان آنکھوں نے دریا رواں کر دیا
گھٹا زور مشق سخن بڑھ گئی
ضعیفی نے ہم کو جواں کر دیا
سبک ہو چلی تھی ترازوئے شعر
مگر ہم نے پلّا گراں کر دیا
مری قدر کر اے زمین سخن
تجھے بات میں آسماں کر دیا
نہ کی آہ کچھ عمر رفتہ کی قدر
عجب جنس کو رائگاں کر دیا
نہ دیکھی گئی شہ سے اصغر کی لاش
زمیں میں پسر کو نہاں کر دیا
لکھی شہ کے خال معنبر کی مدح
قلم نے ہمیں نکتہ داں کر دیا
فلک سے ہوا کب مرا کام سہل
مگر ہاں جنازہ رواں کر دیا


قطعہ

زہے شفقت سبؑط خیر الوریٰ
عجب رتبۂ میہماں کر دیا
کوئی جانتا بھی نہ تھا حُر کا حال
اُسے دم میں جان جہاں کر دیا
