www.emarsiya.com
عباس علی یوسفؑ کنعان علیؑ ہے
شمشاد قبا پوش گلستا ن علیؑ ہے
شبیرؑ کا دل روح حسن جان علیؑ ہے
شوکت سے دلاور کی عیان شان علیؑ ہے
ہاتھ اس کے نہ کیوں کر رہے میدان وغا کا
فرزند زبر دست ہے وہ دست خدا کا

سلطان سریر و حشم و جاہ ہے عباس
عالم کے شجاعوں کا شہنشاہ ہے عباس
آئینہ تصویر ید اللہ ہے عباسؑ
شبیرؑ تو خورشید ہے اور ماہ ہے عباسؑ
اقبال و جلال اُن کا زمانہ یہ جلی ہے
وہ نور محمد ہے تو یہ نور علی ہے

روتے ہیں ملائک یہ عزا خانہ ہے کس کا
جنت سے علی آئے یہ کا شانہ ہے کس کا
ہر شمع کو رقت ہے یہ افسانہ ہے کسی کا
گردش میں ہے خورشید یہ پروانہ بے کس کا
اٹھتے ہیں علم سب کے گریبان پھٹے ہیں
کس شیر کے بازو تہ شمشیر کٹے ہیں

یہ لشکر غم ہے کہ عزاداروں کی صف ہے
گوہر ہے جو ہر اشک تو ہر چشم صدف ہے
کون اٹھ گیا کیوں رونے کا غل چاروں طرف ہے
ہاں ماتم فرزند شہنشاہ نجف ہے
خالی نہیں مجلس میں جگہ نوحہ گروں سے
پڑسے کو علم دار کے آئے ہیں گھروں سے

بن کر ہمہ تن گوش سنو د صنف علم دار
دے سب کو خدا دیدہ حق ہیں، دل بیدار
ہیں بلبل گلزار سخن اور بھی دو چار
انصاف کریں ہر گل مضموں کے طلب گار
گلدستہ معنی کے ذرا ڈھنگ کو دیکھیں
بندش کو نزاکت کو نئے رنگ کو دیکھیں

خورشید منیر فلک نور ہے عباسؑ
مصباح شبستان سر طور ہے عباس
سقائے حرم خلق میں مشہور ہے عباس
حیدرؑ کی طرح صاحب مقدور ہے عباس
لاکھوں ہوں تو خوف اس کو دمِ رزم نہیں ہے
ایسا کوئی عالم میں الوالعزم نہیں ہے

کیا کیا نہ جواں مرد ہوئے خلق میں پیدا
لیکن کوئی عباس کی جرأت کو نہ پہونچا
ہر شہر میں غازی کی شجاعت کا ہے شہرا
ہر لب یہ یہ ہے ذکر کہ یکتا ہے وہ یکتا
ایسا نہ ہوا کوئی نہ ہوئے گا جہاں میں
جو اہل وفا ہے اسے روئے گا جہاں میں

کیا دھاک ہے کیا رعب ہے کیا عزت و توقیر
ہے فتح طلب ان سے ہر ایک صاحب شمشیر
معشوق شبہ عقدہ کشا عاشق شبیرؑ
صورت میں سراپا اسد اللہ کی تصویر
حملہ ہے وہی شان وہی حرب وہی ہے
پنجہ ہے وہی زور وہی ضرب وہی ہے

دنیا میں ہما نے یہ سعادت نہیں پائی
فردوس میں طوبیٰ نے یہ رفعت نہیں پائی
حمزہؑ نے یہ ہمت یہ شجاعت نہیں پائی
جعفرؑ نے یہ توقیر یہ شوکت نہیں پائی
سقائے حرم ہیں خلف شاہ نجف ہیں
واں ایک بزرگی ہے تو یاں لاکھ شرف ہیں

دو ہاتھ جو قربان کے حصے میں آئی
دیں پروری و دادرسی، عقدہ کشائی
کوثر تو ہے قبضے میں تصرف میں ترائی
ہر بند سے دیتے ہیں یہ بندوں کو رہائی
بیدست ہیں لیکن سپرِ پیر و جواں ہیں
کیا تیغ کی حاجت ہے کہ خود سیف زباں ہیں

تھراتا ہے خورشید جلال و حشم ایسا
لاکھوں سے بھی ہٹتا نہیں ثابت قدم ایسا
نام ایسا دل ایسا شرف ایسا کرم ایسا
جھک جاتی ہے شاخِ سرِ طوبی علم ایسا
قطرے کے عوض لعل و گہر دیتے ہیں عباسؑ
دامن دُرِ مقصود سے بھر دیتے ہیں عباسؑ

کیا فیض ہے کیا اسم مبارک میں اثر ہے
ہنگام مرض تقویت قلب و جگر ہے
کیسی ہی مہم سخت ہو اک آن میں سر ہے
بازو پہ جو باندھے تو سرِ دست ظفر ہے
کام آتا ہے یہ نام مصیبت میں بلا میں
آفت میں سپر ہے تو سروہی ہے وغا میں

شمشیرِ وغا فارسِ میدان تہوّر
جرار و وفادار او العزم، بہادر
تشبیہ میں عاجز ہو کس طرح تصور
ہے عالم بالا میں ملائک کو تحیر
جب کھینچ چکا شکل علم دار و علم کو
خود چوم لیا صالحِ قدرت نے قلم کو

لکھے کوئی کیا الفت سردار و علم دار
دیکھا نہ کبھی عاشق و معشوق میں یہ پیار
بلبل کو بھی یہ گل کی محبت نہیں زنہار
قمری بھی نہیں سرو کی اس طرح طلب گار
اک آن فراق ان میں شب و روز نہیں ہے
پروانہ بھی یوں شمع کا دل سوز نہیں ہے

فخر اپنا سمجھتے تھے یہ نعلین اٹھانا
معراج تھی رومال کھڑے ہو کے ہلانا
ساتھ آنا سدا شاہ کے اور ساتھ ہی جانا
تھی عین تمنا قدم آنکھوں سے لگانا
شہ سوتے تو تکیے پہ نہ سر دھرتے تھے عباسؑ
مانند قمر پھر کے سحر کرتے تھے عباسؑ

فرماتے تھے شبیرؑ کہ اے میرے گل اندام
تم نے کوئی ساعت نہ کیا رات کو آرام
کہتے تھے غلاموں کو ہے آرام سے کیا کام
راحت ہے جو خدمت میں بسر ہو سحر و شام
لازم ہے ادب آپ ہیں سردار ہمارے
جاگے تو زہے طالع بیدار ہمارے

فرماتے تھے شہ مادرِ عباسؑ سے اکثر
عباسؑ علی ہے مرا شیدا مرا یاور
پیارا نہ ہو کیوں کر یہ مجھے آپ کا دلبر
جب سامنے آتا ہے تو یاد آتے ہیں حیدر
اس بھائی میں خو بو ہے شہِ عقدہ کشا کی
گھر میں مرے تصویر ہے یہ شبیرؑ خدا کی

ساری وہی صورت وہی شوکت ہے وہی شان
طینت میں وہی خلق وہی طبع میں احسان
عباس دلاور پہ تصدق ہے مری جان
منظور یہ ہے روز حسین اس پر ہو قربان
اس کو بھی تو بچپن سے مرا عشق دلی ہے
صفدر ہے بہادر ہے سعید ازلی ہے

وہ کہتی تھی اے احمد مختار کے پیارے
خادم ہیں یہ سب آپ میں سردار ہمارے
زیبندہ ہے صدقے ہوں اگر چاند پہ تارے
فخر اس کا ہے عباس جو سر قدموں پر وارے
منہ اس نے صدا پائے مبارک یہ ملا ہے
بیٹوں کی طرح آپ کی گودی میں پلا ہے

عباس کی خاطر سے میں کہتی نہیں واری
ہے اوس کو نہ اولاد نہ جان آپ سے پیاری
سوتے میں بھی رہتا ہے زباں پر یہی جاری
فرزند پیمبرؐ پہ فدا جان ہماری
ہے عشق ولی اُس کو شہ کون و مکان سے
لیتا نہیں بے صل علیٰ نام زباں سے

اک روز کہا میں نے کہ عباسؑ وفادار
تم اُن کا غلام آپ کو کیوں کہتے ہو ہر بار
صدقے گئی یہ طرفہ محبت ہے نیا پیار
جو تم ہو سو وہ ہیں خلف حیدر کرارؑ
مرتے ہوے حیدر نے سپرد اُن کے کیا ہے
کچھ خط غلامی تو نہیں لکھ کے دیا ہے

اتنا مرا کہنا تھا کہ بس آنکھ پھرا لی
تھرا کے کہا بات یہ کیا منہ سے نکالی
توبہ کرو یکساں ہوا میں اور شہ عالی
میں بندہ ناچیزوہ کونین کا والی
قطرہ کبھی دریا کے برابر نہیں ہوتا
ذرہ کبھی خورشید سے ہمسر نہیں ہوتا

نسبت مجھے کیا اُن سے کہاں نور کہاں خاک
میں گرد قدم اور وہ تاج سرِ افلاک
عباسؑ کے نانا بھی ہیں کیا سید لولاک
میرے لیے آئی ہے کبھی خلد سے پوشاک
سویا ہوں کبھی میں بھی محمدؑ کی عبا میں
میری بھی ثنا ہے کہیں قرآن خدا میں

زہرا نے مجھے دودھ پلایا ہو تو کہہ دو
کاندھے پہ محمد نے چڑھایا ہو تو کہہ دو
جبریل نے جھولے میں جھلایا ہو تو کہہ دو
ان رتبوں میں رُتبہ کوئی پایا ہو تو کہہ دو
وہ فخر دو عالم ہے امام وہ جہاں ہے
اسرارِ لدُنی مرے سینے میں نہاں ہے

اک مور ہو کس طرح سلیماں کے برابر
رتبہ میں صحیفہ نہیں قرآں کے برابر
ہر باغ نہیں روضہ رضواں کے برابر
کیوں کر ہو سُہا نیّرِ تاباں کے برابر
سر قائمۂ عرش تلک جا نہیں سکتا
کعبے کا شرف کوئی مکاں پا نہیں سکتا

خوش ہوں جو غلامِ علی اکبر مجھے سمجھیں
میں یہ نہیں کہتا کہ برادر مجھے سمجھیں
وہ خادم اولاد پیمبر مجھے سمجھیں
رتبہ مرا بڑھ جائے جو قنبرؑ مجھے سمجھیں
نعلین اٹھاؤں مری معراج یہی ہے
شاہی بھی یہی تخت یہی تاج یہی ہے


یکساں ہے تو ہے مرتبۂ شپرؑ و شپیرؑ
بیٹوں میں علیؑ کے یہ کسی کی نہیں توقیر
میں پاؤں پہ سر رکھتا ہوں اے مادر دلگیر
مجھ سے نہ سنی جائے گی اس طرح کی تقریر
اب آپ کو صورت بھی نہ دکھلائے گا عباسؑ
باتیں جو یہی ہوں گی تو مر جائے گا عباسؑ

کیا بھول گئیں واقعہ رحلت حیدرؑ
تھا آپ کے زانو پہ سرِ فاتح خیبر
اس پہلو میں شپیرؑ تھے اُس پہلو میں شپرؑ
زینبؑ بہ سرِ خاک تڑپتی تھیں کھلے سر
صحت ہو پدر کو یہ دعا کرتا تھا میں بھی
لپٹا ہوا قدموں سے بکا کرتا تھا میں بھی

پاس اپنے بلا کر مجھے بابا نے کیا پیار
اور ہاتھ مرا ہاتھ میں شہ کے دیا اک بار
فرمایا حسن ہے مرے تو بیٹوں کا مختار
عباس رہا اک تو حسین اس کا ہے سردار
فرمایا تھا مجھ سے کہ امام اپنا سمجھنا
آقا سے کہا تھا کہ غلام اپنا سمجھنا

ہنس ہنس کے میں سنتی رہی تقریر یہ ساری
اُس کو تو یہ غصہ تھا کہ آنسو ہوے جاری
لے لے کے بلائیں کہا تب میں نے کہ واری
حاصل ہوئی والله مراد آج ہماری
وہ دن ہو کہ حق تجھ سے غلامی کا ادا ہو
تو قبلۂ کونین کے قدموں پہ فدا ہو

فرمانے لگے اشک بہا کر شہ ابرار
ہاں والدہ ایسا ہی ہے وہ بھائی وفادار
عباس مرا اور مرے سب گھر کا ہے مختار
رکھتا ہے حسین اک یہی بازو یہی غم خوار
اماں اسی بازو سے قوی ہاتھ ہیں میرے
عباسؑ نہیں ساتھ علیؑ ساتھ ہیں میرے

کیا انس ہے کیا عشق ہے کیا پیار ہے کیا چاہ
مر کر بھی ہیں پروانۂ شمع لحدِ شاہ
جب قافلہ نزدیک پہونچتا ہے تو ناگاہ
عباسؑ کو یہ ہوتا ہے حکم شہ ذی جاہ
آج آتے ہیں غم خوار شہنشاہ امم کے
لاؤ مرے زدّاروں کو سائے میں عمر کے

تربت سے نکل آتا ہے یوں عاشق شپیرؑ
کاندھے پہ محمدؐ کا علم ہا تھ میں شمشیر
حیرت سے ملک دیکھتے ہیں چاند سی تصویر
ہوتے ہیں جلو میں شہدا صاحب توقیر
واں رحمت خالق کی طرح آتے ہیں عباسؑ
کس دھوم سے زدّاروں کو لیجاتے ہیں عباسؑ

روضے ہیں کہ دو عرش زمیں پر ہیں نمودار
اُردو ہے اِدھر شہ کا اُدھر آپ کا بازار
دربار یہ حضرت کا وہ عباس کی سرکار
دونوں در رحمت ہیں جدھر رُخ کریں زدار
دل کھل گئے پہونچے جو رواقِ شہ دین میں
فردوس سے نکلے تو چلے خلد بریں میں

یاں زحمت غربت ہے وہاں دبدبہ و جاه
روضے پہ ہے یہ رُعب کہ العظمۃ للہ
شہروں کا یہ نقشہ ہے کہ بن جاتے ہیں روباہ
سر رکھتے ہیں چوکھٹ پہ فقیروں کی طرح شاہ
بے اذن بشر کیا کہ ملک جا نہیں سکتا
جھوٹی کوئی روضے میں قسم کھا نہیں سکتا

رشکِ در فردوس ہے وہ روضۂ پُرنور
پہونچے نہ کبھی جس کی بلندی کو سر طور
دروازۂ رحمت وہ ملائک میں ہے مشہور
زنجیر ہے یا سلسلہ زلفِ سرِ حور
رضواں کی طرح خادمِ درگاہ کھڑے ہیں
کیلیں نہیں اس در پہ ستارے سے جڑے ہیں

ساتون فلک اس در کی بلندی سے ہیں ششدر
زیبا ہے اسے کہیئے اگر عرش منور
کرتے ہیں طواف اس کا ملک فخر سمجھ کر
حقا کہ در خانہِ ایماں ہے وہی گھر
کس در کے لیے خلق میں یہ عز و شرف ہے
دنیا میں جواب اس کا اگر ہے تو نجف ہے

شپیرؑ کے زواروں کی الفت کا جو ہے جوش
دروازہ بھی ہے شوق میں کھولے ہوئے آغوش
ہے ذات علم دار عطا پاش و خطا پوش
روتے ہیں جو زائر تو ملک کہتے ہیں خاموش
یہ کون سی جاگہ ہے رہے دھیان ادب کا
آرام میں ہے لعل شہنشاہ عرب کا

دریا کی طرح صحن مقدس ہے کشادہ
روشن ہے زمیں وادی ایمن سے زیادہ
دیندار کریں کیوں نہ زیارت کا ارادہ
مل جاتا ہے وان سے درِ فردوس کا جادہ
ہاتھ آیا شرف جب قدم اس فرش پہ پہونچا
کرسی پہ دھرا پاؤں تو سر عرش پہ پہونچا

اس گنبد آبی کی زہے آب زبے تاب
ہوتے دل پژمردہ جسے دیکھ کے شاداب
کیا سطوتِ شاہانا ہے کیا رعب ہے کیا داب
جھک جھک کے ملک کرتے ہیں سجدہ بصد آداب
یہ قصر فلک قالب افتادہ ہے اس کا
کہتے ہیں جسے کاہ کشان جادہ ہے اس کا

ضو دیتا ہے کیا قبہ ایوانِ علم دار
ہے سبط انوارِ خدا ہر در و دیوار
شمسے پہ نظر کرتا ہے جب گنبد دوّار
گر پڑتی ہے بالائے زمیں مہر کی دستار
ہو جاتا ہے دھوکا فلکِ نیلوفری پر
فیروزے کا ہے ایک نگیں تاج زری پر

رتبے میں ہے وہ سقف کہیں چرخ سے عالی
پایا نہ لطافت سے کسی طاق کو خالی
بے حسن نہ دیکھا کوئی روزن کوئی جالی
معمار نے بھی اُس کی بنا نور کی ڈالی
منہ ملتا ہے خورشید ہر اک خشت پہ آ کر
گچ واں کی بنائی ہے ستارون کو ملا کر

فولادی ضریح ایک جو مرقد پہ دھری ہے
ہے نور کا گھر بولے بہشت اس میں بھری ہے
حلقوں میں ستاروں کی طرح جلوہ گری ہے
جو اس کا شکستہ ہے وہ اک چشم پری ہے
ہے زانوئے حور اس کے رخ پاک کے نیچے
سوتا ہے زرہ پوش جواں خاک کے نیچے

محروم پھرا واں سے نہ جا کر کوئی مخلوق
پاتے ہیں شفا کور و شل و ابرص و مدقوق
اس طرح بہم ہے وہ ضریح اور وہ صندوق
آغوش میں عاشق کے ہو جس طرح سے معشوق
رحمت کا سفینہ اسے کہئے تو بجا ہے
تابوت سکینہؑ اسے کیسے تو بجا ہے

کرتے ہیں طواف اس کا سدا فخر سے افلاک
تابوت نہیں عرش بریں ہے یہ سرِ خاک
پلکوں سے ملک جھاڑتے ہیں واں خس و خاشاک
روضہ ہے اگر رحل تو قرآن لحد پاک
کیا قدر ارم جب یہ مکیں اس میں نہیں ہیں
خاتم تو ہے نادر پہ نگیں اس میں نہیں ہے

قندیلوں میں ہے روضۂ اقدس کے عجب نور
پروانہ ہے شمعوں پہ تجلی سر طور
رنگ رخ مہتابِ فلک ہوتا ہے کا فور
ہو جاتا ہے خورشید فلک نام سے مستور
بخشے ہیں خدا نے دل بیدار دروں کو
حوریں ہیں کہ غرفوں سے نکالے ہیں سرونکو

قندیلوں میں خاکے ہیں کہ پھولا ہوا گلشن
خاکے ہیں کہ بر میں مہ کنعاں کی ہے جوشن
نور اس میں ہے یوں سینے میں جیسے دل روشن
جلوے سے ہے ظاہر کہ تجلی کا ہے مسکن
ہر وقت نیا حسن نئی جلوہ گری ہے
کھنچنے میں ہے طاؤس ابھرنے میں پری ہے

عباس علمدار کی درگاہ کے صدقے
شوکت کے تصدق حشم و جاہ کے صدقے
کیا شیر ہیں ابن اسد اللہ کے صدقے
جس راہ سے سب جاتے ہیں اس راہ کے صدقے
پہلے نہ بہشت اور نہ رخ حور دکھائے
الله ان آنکھوں کو وہی نور دکھائے

مداحی عباس بشر کا نہیں مقدور
اب تذکرہ معرکہ جنگ ہے منظور
ظاہر ہوئی گردوں پہ جو صبح شب عاشور
میدان میں صف آرا ہوا سب لشکر مقہور
تیر آتے ہیں ہر صف سے امام ازلی پر
فوجوں کی چڑھائی ہے حسینؑ ابن علی پر

جب شہ کے عزیزوں کو پیام اجل آیا
راحت میں علم دار جری کی خلل آیا
اک شیر سا جھنجلا کے پرے سے نکل آیا
تلواریں کھنچیں واں اِدھر ابرو پہ بل آیا
کچھ کہہ تو نہ سکتے تھے شہِ دیں کے ادب سے
ہونٹوں کو چباتے تھے مگر جوشِ غضب سے

اتنے میں شہادت کئی لڑکوں نے بھی پائی
اور سامنے مارے گئے چھوٹے کئی بھائی
جب شمع مزارِ حسن اعدا نے بجھائی
تھا شور کہ بیوہ ہوئی شپیرؑ کی جائی
محتاج تھا یاں لاشہ نو شاہ کفن کو
واں بی بیاں رنڈ سالہ پنہاتی تھیں دولہن کو

روتے تھے بھتیجے کے لیئے سیّدِ ابرار
تر تھے عرق شرم سے عباسؑ علم دار
رو کر علی اکبر سے یہی کہتے تھے ہر بار
جی چاہتا ہے پھینک دیں اب کھول کے ہتھیار
انصاف کرو منہ کسے دکھلانے کی جا ہے
غیرت سے گلا کاٹ کے مرجانے کی جاہے

کی زوجہ مسلم نے خدا اپنی کمائی
بیٹوں کو رضا مرنے کی زینب نے دلائی
سب بیبیوں نے دولت اولاد لٹائی
قاسمؑ تھے سو ماں اُن کی انھیں نذر کو لائی
ہم کس سے کہیں چپ کے کھڑے روتے ہیں صف میں
اماں تو مدینہ میں ہیں بابا ہیں نجف میں

شپیرؑ نے مغموم جو عباسؑ کو پایا
ہم شکل پیمبر کو اشارے سے بلایا
احوال جو پوچھا تو یہ اکبرؑ نے منایا
ہے ابر الم دل پہ چچا جان کے چھایا
کام آتا ہے جو رن میں خجل ہوتے ہیں عباسؑ
دامانِ علم منہ پر دھرے روتے ہیں عباسؑ

جس وقت سے نوشاہ کا لاشہ ہوا پامال
اس وقت سے ہے آپ کے بھائی کا عجب حال
چہرہ ہے کبھی زرد کبھی سبز کبھی لال
دانتوں میں کبھی ہونٹ کبھی آنکھوں یہ رول
کہتے ہیں کہ اب سوئے نجف جائے گا عباسؑ
منہ رانڈ بھتیجی کو نہ دکھلائے گا عباسؑ

حضرت نے کہا سب ہے یہ سامان جدائی
ٹوٹے گی کمر ہم سے بچھڑ جائے گا بھائی
منظور تھا ضائع نہ ہو بابا کی کمائی
کچھ اُن کا نہ جائے گا ہماری اجل آئی
بھائی کے لیے داغ جگر بھائی کا غم ہے
دھیان اپنا ہے اُن کو ہمیں تنہائی کا غم ہے

وہ چاہتے ہیں جو ہر شمشیر دکھائیں
آنچ آئے نہ شپیرؑ ہہ اہم برچھیاں کھائیں
خود سینہ سپر ہو کے برادر کو بچائیں
ہم آہ کہاں سے جگر اس طرح کا لائیں
پھر کون ہے میرا جو وہ عالم سے اٹھے گا
یہ داغ تو پیارے نہ کبھی ہم سے اٹھے گا

رخصت نہ ملے گی وہ خوشی ہوں کہ خفا ہوں
دم بھرتے ہیں الفت کا تو مجھ سے نہ جدا ہوں
ہم کو بھی تو مرنا ہے شہید ایک ہی جا ہوں
ہم اُن پہ تصدق ہوں تو وہ ہم پہ فدا ہوں
جب آئے اجل کھول کے آغوش لپٹ جائیں
اور تیغ سے دونوں کے گلے ساتھ ہی کٹ جائیں

اکبر نے کہا زیست سے بندہ بھی ہے ماری
ہے بعد مرے رخصت عباس کی باری
شہ بولے ابھی چپ رہو خاطر سے ہماری
کس کس کی جدائی میں کریں گریہ و زاری
تنہا نہ کرو دوشِ محمدؐ کے مکیں کو
اتنا بھی ستاتے نہیں اک زار و حزیں کو

دیتا ہے کوئی داغ کوئی کرتا ہے گھائل
سو وار ہیں اک جان ہے سو زخم ہیں اک دل
کیا درد رسیدہ کو الم دینے سے حاصل
تم دونوں کو مشکل نہیں کچھ ہے مجھے مشکل
ایسا بھی کوئی بے کس و بے آس نہ ہوگا
ہم ذبح بھی ہوں گے تو کوئی پاس نہ ہوگا

مختار تھاری تو ہے بس زینبؑ دل گیر
لازم ہے تمھیں پالنے والی سے یہ تقریر
تم برچھیاں کھانے کی عبث کرتے ہو تدبیر
جو روٹھے ہیں ان کو تو منا لے ابھی شپیرؑ
اولاد کا ہے دھیان نہ کچھ پیاس کا غم ہے
تم سب سے زیادہ مجھے عباسؑ کا غم ہے

بیٹے سے یہ فرما کے جو رونے لگے سرور
بے چین ہوے دیکھ کے عباسؑ دلاور
سمجھے کہ طلب کرتے ہیں رخصت علی اکبرؑ
حضرت کے پس پشت کھڑے ہو گئے آکر
سایا جو کیا فرق پہ دامان علم کا
سینے میں دھڑکنے لگا دل شاہ امم کا

مر کر کہا اللہ مری جان کہاں تھے 
ہم دیر سے تصویر کی صورت نگراں تھے
اندھیر جہاں تھا کہ تم آنکھوں سے نہاں تھے
۶۳کیوں تر گلِ رخسار ہیں کیا اشک رواں تھے
لاشے پہ تو روئے نہ تھے فرزند حسنؑ کے
ہاں خیمے میں پڑے کو گئے ہوگے دولہن کے

ان روتی ہوئی آنکھوں کے قربان ہو شپیرؑ
اللہ سے کیا زور ہے جو خواہش تقدیر
چھاتی سے لیٹ جا مری اے صاحب شمشیر
کی سر کو جھکا کر یہ علم دار نے تقریر
ناچیز پہ کچھ لطف سے حاصل نہیں مولا
میں چھاتی سے لپٹانے کے قابل نہیں مولا

شہ نے کہا کیوں ہم سے کچھ آزردہ ہو بھائی
ان باتوں سے کچھ بو خفگی کی مجھے آئی
کیا کہتے ہو کیوں شرم سے گردن ہے جھکائی
پیارے نہیں ہم تم کو یہ کیا جی میں سمائی
دیکھو تو ادھر سبط نبیؐ تم پہ فدا ہو
ہم صدقے ہیں تم بھائی سے روٹھو کہ خفا ہو

لو آؤ میں ان اشکوں کو دامن سے کروں پاک
زلفوں پہ کدھر جا کے جما لائے ہو یہ خاک
قربان تمھارے پسر سیّدِ لولاک
مجھ درد رسیدہ کو عبث کرتے ہو غم ناک
سر پیٹو گے اور نالہ و فریاد کرو گے
مر جاؤں گا جب میں تو بہت یاد کرو گے

میں نے کبھی ناخوش تمہیں رکھا ہو تو کہدو
کچھ رنج مرے ہاتھ سے پہونچا ہو تو کہدو
تیوری بھی چڑھا کر کبھی دیکھا ہو تو کہدو
اکبرؑ سے کبھی کم تمہیں سمجھا ہو تو کہدو
بھائی نہیں جانا یہی جانا کہ پسر ہو
تم تو مری آنکھیں ہو مرا دل ہو جگر ہو

انصاف کرو تم سے کیا کس کو سوا پیار
مالک ہو مرے گھر کے مری جان کے مختار
ہر چند کہ جعفرؑ کے بھی پوتے تھے طلب گار
میں نے یہی چاہا مرا بھائی ہو علم دار
کچھ دل پہ برادر کے ملال آنے نہ پائے
بابا نہیں سر پر یہ خیال آنے نہ پائے

اب کون سی وہ بات ہے جس کا ہے تمہیں غم
حیرت یہ رہی دل میں کہ جیتے ہیں ابھی ہم
رو رو کے علمدار نے کی عرض یہ اُس دم
ہے فخر غلامی مجھے اے قبلۂ عالم
چھوڑوں نہ قدم سر بھی اگر تن سے جدا ہو
بندے کی یہ طاقت ہے کہ آقا سے خفا ہو

مجھ کو علی اکبر کی طرح گود میں پالا
ہوش آپ کے دربار میں خادم نے سنبھالا
حضرت کے تصدق سے ہوئی شان دو بالا
کیا رنج مجھے پہونچے گا اے سیّدِ والا
میں ہوں تو غلام آپ شہِ جن و بشر ہیں
حضرت تو زمانے میں یتیموں کے پدر ہیں

حضرت میں ہے سب احمد مختار کی خو بو
بتلائیے حُرّ کون تھا اے سیّدِ خوش خو
فرمایا بصد لطف جسے قوت بازو
سر اس کا کہاں اور کہاں آپ کا زانو
رحمت کا طریقہ کبھی چھوڑا نہیں آقا
دشمن کا بھی دل آپ نے توڑا نہیں آقا

کیا سین تھا مرا خلق سے جب اُٹھ گئے حیدر
میں آپ کے سایے میں پلا یا شہ صفدر
ہوتا الم بے پدری پھر مجھے کیوں کر
تھا فضل الٓہی سے شفیق آپ سا سر پر
سب راز خفی قبلۂ عالم پہ جلی ہیں
میں نے یہی جانا کہ مرے سر پہ علیؑ ہیں

ادنیٰ تھا میں اعلیٰ ہوا حضرت کی بدولت
ہر شہر میں شہرہ ہوا حضرت کی بدولت
قطرہ تھا سو دریا ہوا حضرت کی بدولت
یہ سب مرا رتبہ ہوا حضرت کی بدولت
مولا جو مرے حال پہ ہے آپ کی شفقت
نے ماں کی یہ شفقت ہے نہ ہے باپ کی شفقت

بھولے نہیں خادم کو کبھی آپ مگر آج
پاتا نہیں خادم دو عنایت کی نظر آج
کیا حال ہے پوچھی بھی نہ بندے کی خبر آج
دیکھا بھی نہیں آپ نے شفقت سے ادھر آج
بیزاری کا باعث تو بتا دیجئے آقا
تقصیر ہوئی ہو تو سزا دیجئے آقا

مارے گئے خویش و رفقا مجھ کو نہ پوچھا
مر جانے کی دی سب کو رضا مجھ کو نہ پوچھا
لڑکے ہوے مقتل میں فدا مجھ کو نہ پوچھا
قاسم پہ چلی تیغ جفا مجھ کو نہ پوچھا
کس طرح کہوں فرق عنایت میں نہیں ہے
حصہ مرا کیا جنس شہادت میں نہیں ہے

آرام سے سب سوتے ہیں اے سید والا
جا گہہ مری اک قبر کی مقتل میں نہیں کیا
مارے نہ گئے ہم تو رہے گا یہی چرچا
میداں سے ہوا پیش روِ قافلہ پس پا
جینے کا نمک خوار کے اب لطف نہیں ہے
اماں بھی مجھے دودھ نہ بخشیں کی یقین ہے

شہ بولے اسی بات یہ بس ہے یہ شکایت
انصاف ہے شرط اے پسر شاہ ولایت
رخصت ہی کے ملنے کو سمجھتے ہو عنایت
کیا رائے میں آیا ہے یہ اے حامل رایت
قوت ہے تمھیں سے تو مرے قلب و جگر کو
تیغوں میں کوئی ہاتھ سے کھوتا ہے سپر کو

پاتا میں زمانے میں کہاں گر تمھیں کھوتا
چین آتا جو میں ساتھ ترے قبر میں سوتا
سر پیٹ کے پھر کون مری لاش پہ روتا
مر جاتا ہے جب بھائی تو پیدا نہیں ہوتا
بھولے مری الفت کو بھی اللہ برادر
رخصت کے لیے روٹھ گئے واہ برادر

معلوم ہوا، ہے تمھیں منظور جدائی
میں منع تو کرتا نہیں کیوں روٹھے ہو بھائی
لو چھاتی سے لپٹو کہ رضا مرنے کی پائی
یہ سنتے ہی اک جان سی عباسؑ میں آئی
خوش ہو کے تصدق ہوے سلطان امم پر
سر رکھ دیا جھک کر شہِ والا کے قدم پر

ناگاه در خیمہ سے فضہ یہ پکاری
غش ہو گئی ہے پیاس سے پھر آپ کی پیاری
گہوارے میں اصغر بھی سسکتا ہے میں واری
عباسؑ کو بھیجو کہ حرم کرتے ہیں زاری
رانڈوں میں دوہائی ہے رسول دوسرا کی
اب گھر سے نکلتی ہے بہو شیر خدا کی

دو جانیں تلف ہوتی ہیں یا حضرت شپیرؑ
پانی اسے ممکن ہے نہ ملتا ہے اُسے شیر
سر چوب سے ٹکراتی ہے یاں بانویےؑ دل گیر
لله کرو پانی کے منگوانے کی تدبیر
پانی کے لیے ماں سے یہ منھ موڑ رہے ہیں
دو بھائی بہن خاک پہ دم توڑ رہے ہیں

فضہ کی صدا سنتے ہی میداں سے پھرے شاہ
روتے ہوئے عباسؑ گئے بھائی کے ہمراہ
خیمے میں طلاطم تھا کہ العظمۃ للہ
پانی کا اِدھر شور اُدھر ماتم نوشاہ
جھولے کے قریب غش میں سکینہ تو پڑی تھی
بچے کو لیے بانوےؑ ناشاد کھڑی تھی

مردے کی طرح زرد ہوا تھا رخ روشن
لب پیاس سے نیلے تھے برنگ گل سوسن
چھاتی تو دھڑکتی تھی بس اور سرد تھا سب تن
لٹکے ہوئے تھے ہاتھ ڈھلی جاتی تھی گردن
ماں روتی تھی چلا کے تو رک جاتی تھی ہچکی
ننھا سا دہن کھلتا تھا جب آتی تھی ہچکی

اصغرؑ کی طرف دیکھ کے روئے شہِ ابرار
آواز پدر سُن کے سکینہ ہوئی ہشیار
کی چھاتی سے لپٹا کے یہ عباسؑ نے گفتار
قربان تری پیاس کے میں اے جگر افگار
سوکھے ہوئے ہونٹوں کو نہ دکھلاؤ سکینہؑ
ہوئے جو کوئی مشک تو لے آؤ سکینہؑ

یہ سنتے ہی سوکھی ہوئی اک مشک وہ لائی
سب سمجھے کہ مرنے کو چلا شہ کا فدائی
روتی ہوئی زینبؑ جو قریں بھائی کے آئی
حضرت نے کہا بھائی سے ہوتی ہے جدائی
مرنے کو وہ جاتے ہیں جو گودی میں پلے ہیں
پانی کے بہانے سے یہ کوثر پر چلے ہیں

یہ سن کے سکینہ نے کہا واہ چچا جان
اس عزم سے اب میں ہوئی آگاہ چچا جان
ہاتھوں سے چلے تھے مرے تم آہ چچا جان
رکھ دیجئے مری مشک کو للہ چچا جان
گو پیاس سے اب صبر کا یارا نہیں مجھ کو
روئیں مرے بابا یہ گوارا نہیں مجھ کو

پہلے شہِ ابرار کو سمجھاؤ تو جاؤ
پھر چاندی صورت مجھے دکھلاؤ تو جاؤ
کچھ دیر نہ ہوگی یہ قسم کھاؤ تو جاؤ
مانوں گی نہ میں نہر سے جلد آؤ تو جاؤ
تنہا مرے بابا ہیں کوئی پاس نہیں ہے
کھو دوں تمھیں ایسی تو مجھے پیاس نہیں ہے

عباسؑ نے فرمایا کہ گھبراؤ نہ جانی
بی بی کے پلانے کے لیئے لاتی ہیں پانی
رکنے کے نہیں لاکھ ہوں گر ظلم کے بانی
کیا دل سے بھلا دیں گے تری تشنہ دہانی
بے مشک بھرے نہر سے آئیں تو قسم لو
دریا سے ہم آگے کہیں جائیں تو قسم لو

چپ ہو گئی یہ سُن کے سکینہؑ جگر افگار
عباسِ دلاور نے سجے جنگ کے ہتھیار
بھائی کے گلے مل کے جو روئے شہِ ابرار
تھرانے لگی زوجۂ عباسؑ علم دار
چادر نہ سنبھلتی تھی جگر سینے میں شق تھا
فرزند تو تھا گود میں منہ چاند سا فق تھا

حضرت جو کھڑے تھے تو نہ کر سکتی تھی گفتار
غم تھا کہ یہ سب میرے رنڈاپے کے ہیں آثار
حضرت کو کبھی دیکھتی تھی وہ جگر افگار
تکتی تھی کن اَنکھیوں سے کبھی موئے علم دار
بیتابیٔ دل سے جو نکل پڑتے تھے آنسو
عباسؑ کے بھی آنکھوں سے ڈھل پڑتے تھے آنسو

منہ پھیر کے زوجہ کو یہ کرتے تھے اشارہ
شہ دیکھ نہ لیں اشک بہاؤ نہ خدارا
صاحب مری الفت سے مناسب ہے کنارا
دیکھو نہ کہیں بگڑے بنا کام ہمارا
ہر بار نہ آقا کی طرف دیکھ کے رؤو
روتی ہو تو کبریٰؑ کی طرف دیکھ کے رؤو

بس دیکھ چکیں ہم کو اب آنسو نہ بہاؤ
تسکین وہیں ہوگی تم اب رانڈوں میں جاؤ
اللہ تو ہے دھیان تباہی کا نہ لاؤ
بچے ہیں بلکتے انھیں چھاتی سے لگاؤ
دنیا سے کئی داغ جگر لے کے چلے ہیں
ہم اپنی نشانی پہ پسر دے کے چلے ہیں

چپکے سے وہ کہتی تھی نہیں صبر کا یارا
بے خنجر و شمشیر ہیں آپ نے مارا
یہ درد وہ ہے درد کہ جس کا نہیں چارا
صاحب نہ ہوے جب تو رہا کون ہمارا
سینوں میں جگر داغ یتیمی سے جلیں گے
بجے مرے کمسن ہیں یہ کس طرح پلیں گے

بھاوج کی طرف دیکھ کے بولے شہ ابرار
تم سے بھی نہ روکے گئے عباسؑ علمدار
سر شرم سے نہوڑا کے یہ بولی وہ دل افگار
حضرت ہی رضا دینے نہ دینے کے ہیں مختار
مالک مرے اور اُن کے شہ عرش نشیں ہیں
بانو کی میں لونڈی یہ غلام شہِ دیں ہیں

کچھ اپنے رنڈاپے کا مجھے غم نہیں اے شاہ
کل سے یہ دعا تھی کہ ملے رخصت جنگاہ
ماں کو علی اکبرؑ کے سہاگن رکھے اللہ
میری نہ محبت ہے نہ بیٹوں کی انھیں چاہ
جو بھائی ہو کس طرح نہ بھائی پہ فدا ہو
فخر اس کا جو زہرا کی کمائی پہ فدا ہو

یہ آج کی شب چین سے دم بھر نہیں سوئے
گہہ زیر فلک جا کے دعا کی کبھی روئے
دھڑکا تھا کہ پہلے نہ کوئی جان کو کھوئے
مقتل میں علم دار فدا شاہ پہ ہوئے
رخصت جو ملی اب تو انھیں عید ہوئی ہے
لونڈی پہ تو رونے کی بھی تاکید ہوئی ہے

اک آہ بھری شہ نے یہ سن کر سخن یاس
آداب بجا لا کے چلے حضرت عباسؑ
سر کھولے ہوئے غول تھے رانڈوں کے چپ و راس
چلاتے تھے شہ آب ہوئے ہم بے کس و بے آس
تا زیست تو اب دردِ جدائی نہیں جاتا
دنیا سے علیؑ جاتے ہیں بھائی نہیں جاتا

غل تھا کہ علم دار خدا حافظ و ناصر
شپیرؑ کے غم خوار خدا حافظ و ناصر
اے بے کس و بے یار خدا حافظ و ناصر
سیّد کے مددگار خدا حافظ و ناصر
دریا سے بھری مشک کو لاتے ہوے دیکھیں
پھر گھر میں سلامت تمھیں آتے ہوے دیکھیں

چلاتی تھیں زینبؑ کہ میں صدقے ترے بھیا
سچ ہے کہ حسینؑ آج ہوے بیکس و تنہا
پردے کے قریں بازوئے شپیرؑ جو پہونچا
اونچا کیا فضہ نے درِ خیمہ کا پردا
کاندھے پہ علم رکھ کے وہ ضیغم نکل آیا
بدلی جو ہٹی نیّرِ اعظم نکل آیا

دی پیک نے جو بڑھکر ہوئے اصطبل یہ آواز
آپ آتے ہیں حاضر کرو شبدیز سبک تاز
تھا رشک فلک سیر کی آمد کا یہ انداز
جس طرح سے طاؤس خراماں ہو بصد ناز
سرعت کے سبب سایے میں عالم تھا ہرن کا
اندھیاری نہ تھی چہرے پہ گھونگھٹ تھا دلہن کا

خوبی جو رکابوں کی مہِ نو کبھی پائے
ہاتھ آئے تو آنکھون سے فلک اپنی لگائے
آنکھوں کا یہ عالم کہ غزال آنکھ چرائے
اڑنے میں پرندوں کے بھی ہوش اس نے اڑائے
غازی کی سواری بھی عجب شان سے آئی
غل تھا کہ پری اڑ کے پرستان سے آئی

گھوڑے پہ چڑھے حضرت عباسؑ علم دار
رانوں میں جو دابا تو ہرن ہو گیا رہوار
چاؤش نے آواز یہ دی فوج کو اک بار
شیر آتا ہے دریا کی ترائی ہے خبردار
ہاں رخ طرفِ نہر ہے اس بحر کرم کا
خورشید نہ سمجھو اسے پنجہ ہے علم کا

ناگہ نظر آیا علم دیں کا پھرہرا
پنجہ کے چمکنے سے ہوا دشت سنہرا
دریا کے نگہبانوں کا پانی ہوا زہرا
گھبرا کے ہٹا گھاٹ سے اسواروں کا پہرا
تھا شور کہ دیکھو وہ دلیر آن بی پہونچا
لو سامنے بپھرا ہوا شیر آن ہی پہونچا

ہے شور کہ سقائے حرم آتا ہے رن میں
پانے کے لیے ابر کرم آتا ہے رن میں
بازوئے شہنشاہ امم آتا ہے رن میں
سلطان کے لشکر کا علم آتا ہے رن میں
پرچم وہ سنہرا نظر آتا ہے علم کا
دیکھو وہ پھرہرا نظر آتا ہے علم کا

چتون تو قیامت کی ہے تیور ہیں غضب کے
اک حملے میں سر تن سے اُتر جائیں گے سب کے
فرزند ہیں یہ فخر شجاعانِ عرب کے
شیر ان کے ہی تیور سے نکل جاتا ہے دب کے
بچے کبھی اس گھر کے نہیں رن سے ٹلے ہیں
یہ سب اسد اللہ کے نبیشے میں پلے ہیں

خالق جسے اپنے ید قدرت سے بنائے
خورشید کی کیا تاب جو آنکھ اس سے ملائے
یہ چاندی تصویر کہاں سے کوئی لائے
خود ڈھونڈھے نظیر اپنی تو عالم میں نہ پائے
چہره گل شاداب ہے قد سروِ سہی ہے
یوسفؑ شہِ والا کے عزیزوں میں یہی ہے

ہر شہر میں پیشانیِ انور کا ہے شہرا
سجدے کا نشان بھی ہے تکلف ہے یہ وہ ہرا
گویا ورق ماہ یہ ہے مہر کا مہرا
دیکھو سر خورشید پہ طالع ہوا زُہرا
اس طرح کا اختر کوئی دنیا میں نہ دیکھا
موسیٰؑ نے یہ جلوہ ید بیضا میں نہ دیکھا

غصے سے جو تیوری کو چڑھائے ہے یہ جرار
گویا کہ میں دو ناخن شیر ابروے خمدار
ہے جنگ ہوئی جاتی ہے گھائل صف کفار
ہل جاتے ہیں جس وقت تو چل جاتی ہے تلوار
اس طرح کا صفدر کوئی بستی میں نہیں ہے
یہ کاٹ کبھی تیغ دو دستی میں نہیں ہے

گردوں پہ مہ نو کا یہ عالم نہیں دیکھا
شمشیر ہلالی میں یہ دم خم نہیں دیکھا
دونوں میں کبھی فاصلہ اک دم نہیں دیکھا
یوں ربط کمانوں میں بھی باہم نہیں دیکھا
اک بیت کے یہ مصرعۂ برجستہ ہیں دونوں
ظاہر میں کشیدہ ہیں پہ دل بستہ ہیں دونوں

کہیے مہ نو ان کو تو یہ زو نہیں اس میں
مہتاب کہیں رخ کو تو کہو نہیں اس میں
ہے اک گلِ خورشید سو خوش بو نہیں اس میں
آنکھیں نہیں پلکیں نہیں ابرو نہیں اس میں
بو ہے گل تر میں یہ خط و خال کہاں ہے
قد سرو کا موزوں ہے تو وہ چال کہاں ہے

آنکھوں کو تو دیکھو کہ عجب جلوہ گری ہے
ہاں دیدۂ نرگس کا بھی مضموں نظری ہے
حلقے میں سوادِ شب و نورِ سحری ہے
یہ چشم میں پتلی ہے کہ شیشے میں پری ہے
یہ شام و سحر حور و ملک نے نہیں دیکھی
آنکھ ایسی کبھی چشم ملک نے نہیں دیکھی

نظروں سے نہ کس طرح گرے دیدۂ آہو
بے لطف ہے جب تک کہ نہ ہو چشم نہ ابرو
آنکھوں سے نہاں ہے جو رخ سید خوش خو
پتلی صفت قبلہ نما پھرتی ہے ہر سو
روتے ہیں فراق پسر شاہِ نجف سے
آنسو نہیں موتی نکل آتے ہیں صدف سے

خط ہے جو شب قدر تو رخ صبح ارم ہے
کیا قدرت حق ہے کہ شب و روز بہم ہے
توصیف میں عاجز دمِ تحریر قلم ہے
دیکھو خط ریحاں ورقِ زر پہ رقم ہے
پہلو میں سحر کو شب دیجور لئے ہے
ظلمات کو آغوش میں یا حور لئے ہے

یہ حسن کسی شب کی سحرنے نہیں پایا
یہ روئے دل افروز قمر نے نہیں پایا
رنگ لب نازک گل تر نے نہیں پایا
نور اس دُر دنداں کا گہرنے نہیں پایا
باہم تو ہیں دونوں کے مگر رنگ الگ ہیں
وہ لعل کے ٹکڑے ہیں یہ الماس کے نگ ہیں

خورشید رخ ان موتیوں کی آب میں دیکھے
ہیرے کی چنک اس دُرِ نایاب میں دیکھے
ایسے نہ کواکب شب مہتاب میں دیکھے
گردوں نے یہ تارے نہ کبھی خواب میں دیکھے
ٹھہرا جو نہ وہ لائق تشبیہ نظر میں
سوراخ اسی غم سے ہے موتی کے جگر میں

آئینے کو حیراں کیا گردن کی صفا نے
ڈھالا ہے اسے نور کے سانچے میں خدا نے
الماس سے بازو ہیں تو مہتاب سے شانے
شانوں کو تو چوما ہے شہِ عقدہ کشا نے
قبضہ کبھی ایسا نہیں شمشیر نے پایا
اس طرح کا پنجہ نہ کسی شیر نے پایا

دستانے ہیں فانوس تو ہے شمع کلائی
یہ رستم دستاں نے بھی قوت نہیں پائی
منہ دیکھ لیں خود بھی یہی پتلی میں سمائی
اور ناخن انور کا ہنر عقدہ کشائی
بے تیغ کھینچے ہاتھ کا جوہر نہیں کھلتا
زور اُن کا بجز قلعۂ خیبر نہیں کھلتا

انوار الٰہی سے منور ہے یہ سینہ
مسکن سے سماں نور کا وہ گھر ہے یہ سینہ
ہم مرتبۂ سینۂ حیدرؑ ہے یہ سینہ
عدل و کرم و داد کا مصدر ہے یہ سینہ
ہے عطر کی خوش بو کہ پسینہ ہے قبا میں
جزدان میں مصحف ہے کہ سینہ ہے قبا میں

اس کی کمر راست کا کیا حال کہوں آہ
خم ہو گئی مرجانے سے جس کے کمر شاہ
جس جا پہ ہو نقش قدم ابن ید الله
مٹنے سے وہ مثل خط قسمت نہیں آگاہ
اس خاک پہ کیوں رشک نہ ہو چرخ بریں کو
گر زلزلہ آئے تو نہ جنبش ہو زمیں کو

ورثے میں بزرگوں کے ملے ہیں انھیں ہتھیار
قبضے میں ہے تیغ کمر حیدرؑ کرار
ہاشم کی سپر خود ابو طالب سردار
دستانے پہنتے تھے یہی جعفر طیار
حمزہ کا اسی نیزے سے وغا کرتے تھے ان میں
دیکھی تھی اسی طرح زرہ جسم حسن میں

اللہ رے اوج علم فوج پیمبرؐ
جنت کے پھرہرے سے ہوا آتی تھی فرفر
تھا سر پہ ہما سایہ فگن کھولے ہوئے پر
پنجے کی ضیا دیکھ کے خورشید ہے ششدر
نابندہ کوئی شے نہیں زیر فلک ایسی
موسیٰ نے تجلی میں نہ دیکھی چمک ایسی

صف باندھے ہوئے محو ثنا تھے ستم آرا
جو حضرت عباسؑ نے بڑھ کر یہ پکارا
اے بے خبرو گھاٹ سے کر جاؤ کنارا
ہم شیر میں مسکن ہے ترائی میں ہمارا
کس شان سے آتے میں کوئی ٹوک کے دیکھے
دعویٰ ہو کسی کو تو ہمیں روک کے دیکھے

ناگاہ کہا شمر جفا جو نے یہ بڑھ کر
اے وارث شمشیر علیؑ ثانی جعفرؑ
کیا قصد ہے دیکھو تو یہ دریا ہے کہ لشکر
لاکھوں سے کہیں ایک جواں ہوتا ہے سربر
۔۔۔۔ نہیں بچنے کے جو مرنا ہے تو آؤ
پانی کے لیے خون میں بھرنا ہو تو آؤ

کچھ تم سے محبت نہیں رکھتے شہ ذی جاہ
یوسف کو گنواتے ہیں یہ کس طرح کی ہے چاہ
مفت اپنی جوانی کو نہ ضائع کرو لله
آب دم شمشیر پہ اس نہر کی ہے راہ
ہوگا یہ تلاطم کہ دل کوہ ہلے گا
ان تیغوں کی باڑھوں میں تمھیں گھاٹ ملے گا

عباسؑ پکارے کہ خبردار ہم آئے
ہاں روک تو او ظالم غدار ہم آئے
اک وار میں اِس پار سے اُس پار ہم آئے
لے گھاٹ سے اور بہر سے ہشیار ہم آئے
تلوار کے مالک تہہ افلاک ہمیں ہیں
اب دم شمشیر کے پیراک ہمیں ہیں

پس پا ہوں یہ جائز نہیں پیشے میں ہمارے
کٹتا ہے پہاڑ آگ ہے تیشے میں ہمارے
ہے زور علیؑ ہر رگ و ریشے میں ہمارے
بر آنہیں سکتا کو ئی بیشے میں ہمارے
خاطر جو کشیدہ ہو تو جھکتے نہیں غازی
گر آگ کا دریا ہو تو رکتے نہیں غازی

تو کیا ہے جو رسم ہو تو ہم منہ کو نہ موڑیں
سرجائے تو حیدر کے طریقوں کو نہ چھوڑیں
مر جائے اگر شیر کے پنجے کو مروڑیں
گر قلعۂ خیبر ہو تو ایک ہاتھ میں توڑیں
سو بجلیاں چمکیں تو کبھی ہم نہیں ڈرتے
روبا ہوں کے انبوہ سے ضیغم نہیں ڈرتے

فرما کے یہ تلوار کو صفدر نے نکالا
ہالا ہوا رہوار کو کاوے پہ جو ڈالا
بھالوں کو ادھر بڑھ کے سواروں نے سنبھالا
تجلی جو گری ہو گیا لشکر تہہ و بالا
اس شان سے غازی صف جنگاہ میں آیا
غل تھا کہ اسد لشکر روباہ میں آیا

دریا کے شجاعت میں تلاطم ہوا اک بار
عالم کو قیامت کے نظر آ گئے آثار
ہلنے لگے اشجار لرزنے لگے کہسار
صحرا سے گریزاں ہوئے اژدر طرف غار
جن کہتے تھے خالق ہمیں اس آن بچائے
چلاتی تھیں پریاں کہ خدا جان بچائے

گرتے تھے طیوران ہوا کھولے ہوے پر
شہباز کے بازو سے لپٹا تھا کبوتر
بجلی نہ گرے ہم پہ چرندوں کو یہ تھا ڈر
سب جان بچانے کے لیے پھرتے تھے مضطر
نعرہ جو کیا ابن شہ قلعہ شکن نے
منہ ڈال دیا شیر کے قدموں پہ ہرن نے
جس صف پہ چلی تیغ وہ بے سر نظر آئی

ریتی پہ ہر اک لاش برابر نظر آئی
جب وار کیا قوت حیدرؑ نظر آئی
گہ تنگ کے نیچے کبھی سر پر نظر آئی
غل ہوتا تھا کرتی تھی دو پارا جو سپر کو
دو کر دیا انگشت سے احمد نے قمر کو

تینوں کو نیا موں سے نکلنے نہیں دیتی
اس فوج کا اک وار بھی چلنے نہیں دیتی
گھوڑوں پہ سواروں کو سنبھلنے نہیں دیتی
انداز لڑائی کا بدلنے نہیں دیتی
تلوار نہیں برق اجل ہم پہ جھکی ہے
ڈھالوں سے کہیں مرگ مفاجات رُکی ہے

ترکش کو نہ چھوڑا نہ کمانداروں کو چھوڑا
حلقے کو نہ چلّے کو نہ سوفار کو چھوڑا
بے در کیے راکب کو نہ رہوار کو چھوڑا
چھوڑا تو سسکتا ہوا دو چار کو چھوڑا
رخ سب قدر اندازوں کے پھرتے ہو دیکھے
ہر ضرب میں سر خاک پہ گرتے ہوئے دیکھے

مغفر کو جو کاٹا تو جبیں سے نکل آئی
سر پر جو پڑی خانۂ زیں سے نکل آئی
بجلی سی صف لشکر کیں سے نکل آئی
گہہ ڈوب گئی گاہ زمیں سے نکل آئی
حل تھا کہ عجب کیا جو پسر سے نہیں رکتی
یہ ضرب تو جبرئیلؑ کے پر سے نہیں رکتی

نے ڈھال پہ نہ سر پہ نہ گردن پر رُکی وہ
سینے پہ نہ بکتر پہ نہ جوشن پہ رُکی وہ
نے سنگ نہ اشجار نہ آہن پہ رُکی وہ
نے زین پہ پایۂ توسن پہ رُکی وہ
یہ چاشنی خونِ عدو بھا گئی اُس کو
بجلی کی طرح جس پہ گری کھا گئی اس کو

سینے میں در آئی تو نئی چال سے نکلی
پہونچے کو قلم کرتی ہوئی ڈھال سے نکلی
ڈوبی جو زرہ میں تو عجب حال سے نکلی
مچھلی سی تڑپتی ہوئی اک جال سے نکلی
چار آئینہ کو آٹھ کیا کاٹ نے اُس کی
بھُلا دی ہر اک کشتی تن گھاٹ نے اس کی
جوں موج ہوئی فوج میں ہل چل لب دریا
دکھلانے لگا رخش بھی چھل بل لب دریا
کٹ کٹ کے گرے برچھیوں کے پھل لب دریا
پھٹ پھٹ گیا ڈھالوں کا بھی بادل لب دریا
بدلی میں نہ اس تیغ کا پرتو نظر آیا
مطلع جو ہوا صاف مہِ نو نظر آیا

حب ناریوں کو تیغ کے گھاٹ اُس نے اتارا
لڑنے میں نظر آگیا دریا کا کنارا
سقائے حرم فوج کو بڑھ کر یہ پکارا
کیوں اب کہو دریا ہے ہمارا کہ تمھارا
تم کہتے ہو ہم نہر پہ جانے نہیں دیتے
لو آؤ تو اب ہم تمھیں آنے نہیں دیتے

یوں لیتے ہیں دریا جو شجاعت کے دھنی ہیں
ہم قوت بازوئے امام مدنی ہیں
ہر چند گرفتار غریب الوطنی ہیں
پر شیر غضب ناک دم تیغ زنی ہیں
ہے بات کی پچ نام پہ مرتے میں بہادر
جو کہتے ہیں منہ سے وہی کرتے ہیں بہادر

خالی تو میں پھر کر کبھی خیمے میں نہ جاتا
ہٹتا اگر سینے پر سو برچھیاں کھاتا
ممکن تھا کہ یہ شیر ترائی کو نہ پاتا
کٹتا جو مرا سر بھی تو لاشہ نہیں آتا
مٹی بھی یہیں کی تن صد چاک پہ ہوتی
گر قبر بھی ہوتی تو اسی خاک پہ ہوتی

عباسؑ دلاور تو یہ کہتے تھے بہ صد قمر
پھر پھر کے نظر کرتا تھا گھوڑا طرف نہر
دوڑی چلی آتی تھی زیارت کو ہر اک سر
فرماتے تھے بن شاہ یہ پانی ہے مجھے زہر
کس کو خبر اس کی ہے مروں گا کہ جیوں گا
بے قبلۂ عالم تو یہ پانی نہ پیوں گا

کہہ کر یہ سخن ڈالدیا نہر میں رہوار
حسن رخ رنگیں سے وہ تختہ ہوا گلزار
تھے صاف حباب لب دریا گل بے خار
پانی میں مہک عطر کی آ جاتی تھی ہر بار
تھی نور کی ضو عکس سے گرداب کے اندر
خورشید تو باہر تھا قمر آب کے اندر

پہلے تو کیا دل سے بجھا لیجئے یہاں پیاس
پر ساتھ ہی ڈوبے عرق شرم میں عباسؑ
سونچے کہ سلامت تو پہونچنے کی نہیں آس
خم ہو کے بھرا مشک کو دریا سے بصد یاس
جب تشنہ دہن تا بہ لب جو نکل آئے
اس وقت تو گھوڑے کے بھی آنسو نکل آئے

دریا کی ترائی میں جو آیا وہ غضنفر
بھاگی ہوئی پھر جمع ہوئی فوج ستم گر
شیت آیا کئی سو قدر اندازوں کو لے کر
غل تھا کہ نکل جانے نہ پائے یہ دلاور
پیاسے پہ گھٹا شام کے لشکر کی جھکی تھی
تلواروں سے اور برچھیوں سے راہ رکی تھی

غصے میں بڑھے آتے تھے عباسؑ علمدار
تھی مشک سکینہؑ پہ سپر ہاتھ میں تلوار
حملے تھے وہی تیغ وہی اور و ہی وار
اس غول کے آگے کبھی اس صف کے ہوئے یار
بجلی کی تڑپ فوج میں دکھلاتا تھا گھوڑا
آتا تھا کبھی اور کبھی اُڑ جاتا تھا گھوڑا

شعلے کی لپک تیغ کے پر تو نے دکھائی
بجلی کی تڑپ اسپ سبک رَو نے دکھائی
رفتار غزالی اس کی تگ و دو نے دکھائی
ہر سُم کے تلے شکل مہ نو نے دکھائی
آہو میں بھی ایسے نہ طرارے نظر آئے
ہیکل جو ہلی دھوپ میں تارے نظر آئے

جب بڑھتے تھے عباسؑ تو ٹل جاتے تھے ناری
نعرے سے بہادر کے دہل جاتے تھے ناری
گھبرا کے ہر اک صنف سے نکل جاتے تھے ناری
جب بھاگ نہ سکتے تھے تو جل جاتے تھے ناری
اعجاز ید اللہ کے جانی نے دکھایا
آتش کا اثر تیغ کے پانی نے دیکھا یا

جا جا کے جو ہر صف میں لڑا عاشق شپیرؑ
برچھی کہیں کھائی کہیں نیزہ کہیں شمشیر
جس وقت لگے دونوں طرف بازوؤں پر تیر
عباس بنے جعفر طیار کی تصویر
جنت کے دریچوں کو ملک باز کریں گے
اب سوئے جنان نہر سے پرواز کریں گے

گھوڑا جو رکا گھیر لیا فوج نے اک بار
زخمی تھی کلائی پر چلی جاتی تھی تلوار
گھبرا گئے جب پڑنے لگی تیروں کی بوچھار
مشکیزے کو جھک جھک کے بچاتا تھا علمدار
پیہم صف اعدا سے یہ ناوک فگنی تھی
گھوڑے کی بھی گردن دُم طاؤس بنی تھی

تھے جسم پہ مانند زرد تیروں کے روزن
گویا کہ لہو روتا تھا ہر دیدہ جوسن
تھی غرق بہ خون تن کی قبازین کا دامن
غش آتا تھا ہر نے یہ جھکی جاتی تھی گردن
کھا کھا کے سناں شکر خد ا کرتے تھے عباس
پر مشک نہ سینے سے جدا کرتے تھے عباس

غل فوج میں تھا مار لیا شیر ژیاں کو
ہاں بھائیو دم لینے نہ دو تشنہ دہاں کو
پانی سے کہیں تر نہ کرے خشک زباں کو
توڑو کمر سبط رسول دو جہاں کو
مر جائے گا تیغوں سے جو مشکیزہ کٹے گا
پانی جو بہاؤ گے تو زور اس کا گھٹے گا

جب گھر گیا اعدا میں علمدار حسینی
لڑتا رہا تا دیر مددگار حسینی
زخمی ہوا تیروں سے جو غم خوار حسینی
غل تھا کہ مٹی رونق گلزار حسینی
گو تن میں نہ طاقت تھی گر لڑتے تھے عباس
جو ٹوکتا تھا شیر سے جا پڑتے تھے عباس

یاں کا تو یہ نقشہ تھا سنو حالت سرور
پھرتے تھے کمر پکڑے ہوئے سبط پیمبرؐ
ڈیوڑھی پہ تو سب ہیں حرم اور آپ ہیں باہر
لب پر کبھی نالے ہیں کبھی ہائے برادر
تکتے ہیں سوئے نہر سرا چوں کے تلے سے
لپٹائے ہیں عباس کے بیٹے کو گلے سے

منہ چوم کے کہتے ہیں نہ رو میں ترے قرباں
تو باپ کے آنے کی دعا مانگ مری جاں
ننھے سے اٹھا ہاتھ یہ کہتا ہے وہ ناداں
اللہ یتیمی سے بچائے مجھے اس آں
بھائی کی نشانی پہ فدا ہوتے ہیں شپیرؑ
معصوم دعا کرتا ہے اور روتے ہیں شپیرؑ

پھر غل جو ہوا رن میں تو زینت کو پکارے
آتی ہے تباہی بہن اب گھر میں ہمارے
گھیرا ہے مرے شیر کو دریا کے کنارے
مارے کوئی مجکو مرے بھائی کو نہ مارے
عباس کی گردن سے تو شمشیر ملے گی
پر مجکو کہاں باپ کی تصویر ملے گی

ڈیوڑھی یہ تلاطم تھا حرم کرتے تھے زاری
کہتی تھی سکینہ کہ چلی جان ہماری
سر کھولے دعا مانگتی تھیں بیبیاں ساری
یا شیر خدا خاک میں مل جائیں یہ ناری
طوفاں سے خدا پیاسوں کی کشتی کو بچائے
اللہ سکینہ کے بہشتی کو بچائے

ناگاہ یہ جاں کاہ صدا دشت سے آئی
ہاں طبل بجے تیغ علم دار نے کھائی
تصویر علی صفحہ ہستی سے مٹائی
دیکھیں تو کہ اب بھائی کو پیدا کر ے بھائی
تنہا شہ والا کا علم کر دیا ہم نے
عباس کے ہاتھوں کو قلم کر دیا ہم نے

نوفل سے کیا شمر لعیں نے جو اشارا
وہ دست علم دار اٹھا کر یہ پکارا
یہ کس کے کٹے ہاتھ ہیں ہم نے کسے مارا
دیکھے انھیں کسی جا ہے یداللہ کا پیارا
تلواروں سے تصویر مٹائی ہے یہ کس کی
کس شیر کا پنجہ ہے کلائی ہے یہ کس کی

یہ خون بھرے کس کے ہیں الماس سے بازو
ہے کس گل رنگیں میں یداللہ کی خوش بو
لشکر کا علم کیا ہوا اے سید خوش خو
وہ کون تڑپتا ہے ترائی میں لب جو
وہ نہر پہ خنجر سے گلا کٹتا ہے کس کا
بسمل کی طرح خاک میں تن اٹتا ہے کس کا

بھائی کے کٹے ہاتھ نظر آئے جو ناگاہ
تھرانے لگے غیظ سے ابن اسدالله
اتنا تو کہا مر گئے عباس علی آہ
تیغ دو زباں کھنچ کے دوڑے شہِ ذی جاہ
یاں بنت علی کوٹ کے سینہ نکل آئی
سب بیبیوں سے پہلے سکینہؑ نکل آئی

عباس کا فرزند تڑپ کر یہ پکا را
کیوں نکلیں بہن تم کسے مارا کسے مارا
وہ کہتی تھی رونے دو نہیں صبر کا یارا
اے بھائی بہشتی مرا کوثر کو سدھارا
چلاتی ہوں میں پھر کے نہیں آتے ہیں بابا
دیکھو وہ کمر پکڑے ہوے جاتے ہیں بابا

فرزند کو بابا کی خبر سن کے غش آیا
گودی میں اُسے دوڑ کے فضہ نے اٹھایا
دریا پہ جو پہونچا اسد اللہ کا جایا
واں بھائی کو بھائی نے تڑپتا ہوا پایا
آنکھوں کو خجالت کے سبب بند کئے تھے
تیروں سے چھدی مشک کو پہلو میں لیے تھے

بھائی سے لیٹ کر یہ پکارے شہ ابرار
صدقے میں ترے اے مرے لشکر کے علمدار
مجروح جو تھا تیروں سے وہ جسم گہر بار
عباسؑ سے آنکھوں کو نہ کھولا گیا زنہار
دکھلا کے وفادار نے کانٹوں کو زباں کے
سر رکھدیا قدموں پہ امام دوجہاں کے

حضرت نے کہا سر تو قدم پر سے اٹھاؤ
عباس ہم آغوش میں لیویں ادھر آؤ
گر ہاتھ نہیں سر مری چھاتی سے لگاؤ
یاری جو زباں دے تو کچھ احوال سناؤ
تقریر تری شہرہ آفاق ہے بھائی
بھائی تری آواز کا مشتاق ہے بھائی

عباس نے کی عرض کہ ہے موت گلو گیر
کہنا تھا بہت کچھ پہ نہیں طاقتِ تقریر
اب تن کی رگیں کھنچتی ہیں یا حضرت شپیرؑ
امید یہ ہے رحم کرے مالک تقدیر
آگے مرے روئے خلف شاہ نجف ہے
اِس وقت تک منہ مرا قبلہ کی طرف ہے

سب کام مرے آپ کے صدقے سے بن آئے
وہ فاطمہ آئیں شہ خیبر شکن آئے
آپ آئے حسن آئے رسول زمن آئے
سب شکلیں آساں ہوئیں جب پنجتن آئے
اب روح سوئے خلد بریں جاتی ہے آقا
کچھ نیند کی خادم کو چلی آتی ہے آقا

یہ کہہ کے کبھی پاؤں سمیٹے کبھی پھیلائے
کلمہ جو پڑھا ہونٹھ علمدار کے تھرائے
دم تن سے نکلتے ہوئے آنسو بھی نکل آئے
سر پیٹ کے حضرت نے کہا ہائے اخی ہائے
زانوئے شہِ دیں پہ سفر کر گئے عباسؑ
گردن تو ڈھلی رہ گئی اور مر گئے عباسؑ

سر پیٹ کے ہاتھوں سے یہ شبّیر پکارے
عباس ہمیں چھوڑ کے جنت کو سدھارے
سر بھائی کے قدموں سے اٹھاؤ مرے پیارے
بس ہو چکی تعظیم میں قربان تمھارے
بھائی میں تری تشنہ دہانی کے تصدق
عباسؑ میں اس مرتبہ دانی کے تصدق

کچھ بولو تو اے عاشق سلطان مدینا
چلاتی ہے ڈیوڑھی سے تمھیں بائے سکینہؑ
بتلاؤ بھتیجی کو تسلی کا قرینا
اس صدمے سے اس بچی کا دشوار ہے جینا
یہ مشک جو واں خون میں تر جائے گی بھائی
بس ہائے چچا کہہ کے وہ مر جائے گی بھائی

زہرا کی صدا آئی علمدار سدھارے
بیکس ہوئے شہ حیف ہے غم خوار سدھارے
حضرت نے کہا جغفرؑ طیار سدھار
جرار و وفادارد و مددگار سدھارے
جنت کو گئے ہم سے یہ کیا کر گئے بھائی
باتیں ابھی کرتے تھے ابھی مر گئے بھائی

خاموش انیسؔ اب تو نہ کہہ زاریِ شپیرؑ
ٹکڑے کیے دیتی ہے جگر کو تری تقریر
ہر بات میں ہے درد ہر ایک لڑا میں تاثیر
مصرعے ہیں محبوں کے کلیجے کے لیے تیر
کم ہے عوض اس کا جو کوئی کوہ طلا دے
آقا تجھے اس مرثیہ گوئی کا صلا دے


رباعیات میر انیس

رباعی
یا رب کہیں جلد وہ زمانہ ہووے
بندہ سوئے کربلا روانہ ہووے
لیکن یہ دعا ہے یا مجیب الدعوات
جانا ہووے تو پھر نہ آنا ہووے

رباعی
جب وارد حشر رونے والے ہوں گے
شاہ شہدا کے سب حوالے ہوں گے
جنت جاگیر میں ملے گی سب کو
نامے اعمال کے قبالے ہوں گے

رباعی
گذرے ہردم مرا ارادت میں تری
گردن بھی جھکی رہے عبادت میں تری
یارب مجھے طول عمر دے تو لیکن
وہ عمر جو کام آئے اطاعت میں تری

رباعی
ادبار کا کھٹکا حشم و جاہ میں ہے
جاگو جاگو کہ خوف اسی راہ میں ہے
اٹھو اٹھو یہ خواب غفلت کب تک
دیکھو دیکھو اجل کمیں گاہ میں ہے

رباعی
انساں ہی کچھ اس دور میں پامال نہیں
سچ ہے کوئی آسودہ و خوش حال نہیں
اندیشۂ آشیان و خوف صیاد
مرغان چمن بھی فارغ البال نہیں

رباعی
یہ حرص لے کے جابجا پھرتی ہے
پھرتے ہیں جدھر ساتھ قضا پھرتی ہے
فریاد کناں برائے ہر دانۂ رزق
یوں پھرتے ہیں جیسے آسیا پھرتی ہے
