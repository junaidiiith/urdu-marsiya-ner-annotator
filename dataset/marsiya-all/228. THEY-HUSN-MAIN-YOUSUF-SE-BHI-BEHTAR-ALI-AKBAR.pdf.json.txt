نقوش، انیس نمبر
www.emarsiya.com

مرثیہ 18
تھے حسن میں یوسف سے بھی بہتر علی اکبرؑ

1
تھے حُسن میں یوسفؑ سے بھی بہتر علی اکبرؑ
مشہور تھے بمشکل پیمبرؐ علی اکبرؑ
شوکت میں تھے ہم مرتبہ حیدؑر علی اکبرؑ
اور خلق میں تھے ثانی شبرؑ علی اکبرؑ
اس طرح کا خوش رو کوئی عالم میں کہاں تھا
وہ جان حسینؑ ابن علی جان جہاں تھا

2		
ہے صانع قدرت نے عجب شکل بنائی
حیرت میں جسے دیکھ کے تھی ساری خدائی
جو حسن کی دولت مہ کنعاں نے نہ پائی
سو یوسف شبیرؑ کے حصہ میں وہ آئی
تھی جلوہ گری حسن رسولؐ دوسرا کی
چہرا تھا کہ تصویر تھی اک نور خدا کی

3
مر فلک حسن تھا وہ گیسوؤں والا
تھا سرور گلستاں سے دو بالا قد بالا
شمع رخ روشن تھی اندھیرے کا اجالا
گیسو تھے کہ گرد آ گیا تھا ماہ کے بالا
صدقے کروں لطف نظر و طرز سخن پر
نرگس کو جو آنکھوں پہ تو غنچہ کو دہن پر

4
تھی جسم محمدؐ کی تن پاک میں خوشبو
ویسی ہی جبیں چاند سی اور ویسے ہی ابرو
آنکھیں بھی بعینہ وہی لمبے وہی گیسو
گوری وہی گردن وہی الماس سے بازو
آفاق میں وہ ثانی سلطان عرب تھا
اک مہر نبوت ہی نہ تھی اور تو سب تھا

5
مژگاں تھی قلم نون تھی وہ ابروئے خمدار
تھا ترجمہ سورۂ نون و القلم اظہار
وہ نرگسی آنکھیں کہ فدا ہوں اولی الابصار
دیکھے سے شفا پائے جنہیں مردم بیمار
گردش کبھی اس چشم کی آنکھوں میں جو پھر جائے
خوش چشمی آہوئے ختن آنکھوں سے گر جائے

6
رشک گل خورشید ہے رخسارۂ گلگوں
دیکھے وہ لب سُرخ تو ہو لعل کا دل خوں
دندان وہ قربان ہوں جن پر در مکنوں
شمشاد کو پامال کرے قامت موزوں
یوسف سے بھی حسن اس کا دوبالا نظر آیا
تاریکی میں بیٹھا تو اجالا نظر آیا

7
ابرو دو ہلال فلک و حشمت و اعزاز
مژگان کج و تیر و سیہ ناخن شہباز
صدقے گل بادام ہو آنکھوں کا وہ اندازہ
مردے کو جلا دے لب جاں بخش کا اعجاز
ظاہر تھا یہ سلک در دنداں کی چمک سے
اک برقی گرمی شہر بدخشاں میں فلک سے

8
گردن کو بھی بخشا تھا عجب نور خدا نے
مہتاب کو شرمندہ کیا جس کی صفا نے
ہمدوش تھے شانوں سے محمدؐ کے وہ شانے
کیا دست قوی پائے تھے اس ماہ لقا نے
صاف ایسا کوئی سینۂ بے کینہ نہ دیکھا
دیکھا اُسے جس نے کبھی آئینہ نہ دیکھا

9
اس سینۂ انور کی زہے آب زہے تاب
تھا حسن لطافت سے شکم چشمۂ مہتاب
سو اس میں کئی روز سے پہنچا ہی نہ تھا آب
ہے آبی یہ تھی پر چمن حسن تھا شاداب
فاقوں سے شکم پشت سے ہرگز نہ لگا تھا
تھا کھانے سے خالی یہ قناعت سے بھرا تھا

10
کیا حال ثبات قدم پاک بیاں ہو
کاغذ پہ جو لکھوں تو سیاہی نہ رواں ہو
قدموں کا زمیں پر کسی جاگہ جو نشاں ہو
مٹتا نہیں گر زیر و زبر کون و مکاں ہو
پیچھے نہ ہٹے اس کے قدم راہ رضا سے
ثابت قدمی ملتی تھی آنکھیں کف پا سے

11
دادا شہ خیبر شکن و اشرف آدمؑ
دادی شرف آسیہ و ثانی مریمؑ
ماں بانوئے آفاق پھوپھی زینبؑ پر غم
باپ ایسا جسے آج تک روتا ہے عالم
ذی رتبہ کوئی خلق میں ہوتا ہے کب ایسا
شان ایسی رخ ایسا حسب ایسا نسب ایسا

12
جس طرح محمدؐ کو تھی شبیرؑ سے الفت
شبیرؑ کو تھی ویسی ہی اکبرؑ کی محبت
بانؑو سے خوشی ہو کے یہ فرماتے تھے حضرت
ہے یہ تو سراپا میرے نانا ہی کی صورت
جنت سے شفیع امم آئے میرے گھر میں
محبوب خدا کے قدم آئے میرے گھر میں

13
شبیرؑ کی عاشق تھی زبس زینبؑ مضطر
بیٹوں سے زیادہ تھی اُسے اُلفت اکبرؑ
آنکھوں سے نہ اکبرؑ کو جدا کرتی تھی دم بھر
اکبرؑ بھی کہا کرتے تھے زینبؑ ہی کو مادر
وہ کہتی تھی حضرت سے یہ دلبند ہے میرا
سب بیٹے تمہارے ہیں یہ فرزند ہے میرا

14
بانؑو کا بھی تھا القت اکبرؑ میں یہ عالم
مکھڑے کی بلائیں ہی لیا کرتی تھی ہر دم
ویرانے میں باہر سے جو ہوتی تو وہ پُر غم
دروازے تلک جاتی تھی اور آتی تھی پیہم
کیوں ہوتی نہ اس گیسوؤں والے کی محبت
ہوتی ہے بڑی گود کے پالے کی محبت

15
حضرت سے یہ ہنس ہنس کے کہا کرتی تھی اکثر
سب حسرتیں نکلیں میری یا سبط پیمبرؐ
بیٹا علی اکبرؑ سا ملا آپ سا شوہر
ارمان مگر ایک ہے باقی میرے سرور
دیکھا تو جوان نام خدا نور نظر کو
دولھا میں بنا دیکھ لوں حضرت کے پسر کو

16
کچھ زیست کا دنیا میں بھروسا نہیں یا شاہ
ٹھہرائیے جلدی میرے اکبرؑ کا کہیں بیاہ
دولھا جو بنے گا یہ مرا چودھویں کا ماہ
دل میں کوئی ارمان نہیں رہنے کا والله
آنے سے بہو کے مرا دل شاد رہے گا
مرجاؤں گی تو گھر مرا آباد رہے گا

17
سن کر یہ بیاں بانوؑ کا رو دیتے تھے شبیرؑ
فرماتے تھے وہ ہوگا جو ہے مرضی تقدیر
گھبرا کے یہ تب شاہ سے کہتی تھی وہ دلگیر
صدقے گئی کچھ مجھ پہ یہ کھلتی نہیں تیر
اس ذکر پہ آنسو کوئی بھر لاتا ہے صاحب
کیوں روتے ہو وسواس مجھے آتا ہے صاب

18
تم واقف اسرار ہو اے سّید والا
یہ تو کہو کیا ہے میری تقدیر کا لکھا
قسمت مجھے اکبرؑ کا نہ دکھلائے گی سہرا
مرجاؤں گی تب بیاہ میرے لال کا ہو گا
جلدی کہو اب حال مرا غیر ہے صاحب
لونڈی کے جواں بیٹے کی تو خیر ہے صاحب

19
تب اس کی تسلی کو یہ کہتے شہ خوشخو
بانؑو مرے اس رونے کا وسواس نہ کر تو
پروان چڑھے گا تیرے آگے ترا مہ رُو
افراط خوشی میں بھی نکل آتے ہیں آنسو
منظور ہمیں بیاہ کی تیاری ہے بانوؑ
اٹھارھواں سال ان پر بہت بھاری ہے بانوؑ

20
گھبرا کے وہ کہتی تھی تصدق کہو کیا دوں
کم ہے اگر اس لال پہ گھر بار لٹا دوں
کام آئے اگر ان کے تو جان اپنی گنوا دوں
یہ سال جو بھاری ہو تو ٹل اس کو ہٹا دوں
دل میرا دھڑکتا ہے خدا جانے کہ کیا ہو
صدقے مجھے کر ڈالو کہ رد ان کی بلا ہو

21
جس باپ کا ایسا پسر ماہ لقا ہو
ماں کیوں نہ تصدق ہو پدرکیوں نہ فدا ہو
جو گھر کا اجالا ہو اور آنکھوں کی ضیا ہو
ہے سخت الم گروہ کلیجہ سے جدا ہو
اس درد کو پوچھے شہ بیکس کے جگر سے
اکبرؑ سا پسر چھٹتا ہے زہرؑا کے جگر سے

22
اٹھارہ برس کا ہے پسر قوت بازو
شیریں لب و مہ طلعت و خوش قامت خوشخو
بابا کا یہ عالم ہے کہ دل پر نہیں قابو
صابر ہیں پہ آنکھوں میں بھرے آتے ہیں آنسو
لالے علی اکبرؑ کی جوانی کو پڑے ہیں
رخ زرد ہے ہا تھوں سے جگر پکڑے کھڑے ہیں

23
دل سینے میں بیتاب ہے تھراتے ہیں اعضا
اور صورت سیماب تڑپتا ہے کلیجا
فرماتے ہیں اے خالق اکبرؑ میں کروں کیا
میں نے تو کبھی داغ پسر کا نہیں دیکھا
فرزند کی فرقت کا نہ صدمہ ہو کسی پر
یہ تازہ مصیبت ہے حسینؑ ابن علیؑ پر

24
تونے ہی عطا کی ہے مجھے الفت اکبرؑ
اب اس کی محبت کے عوض صبر عطا کر
اٹھارہ برس میں کبھی پچھڑا نہیں دم بھر
اب مجھ سے جدا ہوتی ہے تصویر پیمبرؑ
تجھ پر تو ہے روشن مجھے جس طرح کا غم ہے
نانا کی بھی فرقت ہے پسر کا بھی الم ہے

25
اے کاش نہ دی ہوتی مجھے اس کی محبت
مرنا تھا تو بچپن میں ہی کر جاتا یہ رحلت
اب تک تو مجھے یاد ہی رہتی نہ یہ صورت
اٹھارہ برس بعد بچھڑنا ہے قیامت
جب پال چکا میں انہیں چھاتی پہ لٹا کر
تب موت لیے جاتی ہے بابا سے چھڑا کر

26
اب ہاتھ ذرا دل پہ رکھیں صاحب اولاد
انصاف سے حضرت کی مصیبت کو کریں یاد
دولت پسر فاطمہؑ کی ہوتی ہے برباد
حضرت کو تو ہے ضبط پہ دل کرتا ہے فریاد
ہے یوں جگر حضرت شبیرؑ تڑپتا
جس طرح ہے بسمل تہ شمشیر تڑپتا

27
فرماتے ہیں اے دل! غم اولاد اٹھا لے
اکبرؑ کو اب خالق اکبر کے حوالے
دل کہتا ہے یا شاہ ! مرے زخم ہیں آلے
یہ دُکھ کسی دشمن پہ بھی اللہ نہ ڈالے
اکبرؑ کی جدائی میں تو اندیشۂ جاں ہے
اس آگ میں جلنے کی مجھے تاب کہاں ہے

28
فرزند کا ہو بیاہ یہ ہے باپ کو ارماں
ہے ماں کو تمنّا میرا بیٹا چڑھے پرواں
یہاں کوچ کی طیاری ہے اور موت کا ساماں
چپ ہیں شہ مظلوم پہ قالب میں نہیں جاں
نہ بیاہ ہوا ہے نہ ابھی پھولے پھلے ہیں
ارمان بھرے مرنے کو میداں میں چلے ہیں

29
حضرت کا یہ نقشہ ہے پسر کہتا ہے ہر دم
اب اذن وغا دیجئے اے قبلۂ عالم
فرماتے ہیں شبیرؑ یہ با دیدہ پرنم
کیا مانگتے ہو دُور کھڑے دیں تمہیں کیا ہم
پاس آؤ کہ آنکھوں سے دکھائی نہیں دیتا
کیا چاہتے ہو کچھ ہم کو سنائی نہیں دیتا

30
ہتھیاروں کی خواہش ہو تو موجود ہیں تیار
گھوڑا جو پسند آیا ہو حاضر ہے وہ رہوار
طبوس کے طالب ہو تو پوشاک ہے تیار
پیاسے ہو تو اس امر میں شبیرؑ ہے ناچار
جو میرا ہے وہ اے علی اکبرؑ ہے تمہارا
بابا تو مسافر ہے یہ سب گھر ہے تمہارا

31
اکبرؑ نے کہا جوڑ کے ہاتھوں کو بہ منت
سب کچھ ہے میسر مجھے حضرت کی بدولت
واللہ کسی چیز کی دل میں نہیں حسرت
ہے بس یہ تمنا کر ملے مرنے کی رخصت
لڑنے کو صف آرا ہیں لعیں فوج ستم میں
اب صبر کریں آپ جواں بیٹے کے غم میں

32
رو کر کہا شہ نے کہ یہ کیا کہتے ہو دلبر
دم مارا نہ جب مرگئے سب خویش و برادر
ناچار ہے الفت سے تری سبط پیمبرؑ
کس طرح تجھے صبر کروں اے علی اکبرؑ
کچھ تم کو میرے دل کی خبر آہ نہیں ہے
تو الفت اولاد سے آگاہ نہیں ہے

33
بتلاؤ تو کس طرح کہوں مرنے کو جاؤ
میں آنکھوں سے دیکھا کروں تم برچھیاں کھاؤ
اے لال! رضا مرنے کی مادر سے تو لاؤ
زینبؑ کو تو راضی کرو آنسو نہ بہاؤ
پوچھا بھی ہے دونوں سے جو مرنے کو چلے ہو
رخصت تمہیں دے کون کہ نازو کے پلے ہو

34
اکبرؑ نے یہ کی عرض کہ اے قبلۂ عالم
شرم آتی ہے ماں پاس تو جانے کے نہیں ہم
حضرت ہی رضا چل کے دلا دیں نہیں اس دم
میں جاؤں تو روکیں گی مجھے مادر پرغم
رخصت پہ تو راضی نہ کبھی ہوئیں گی امّاں
کیا کہ کے میں سمجھاؤں گا جب روئیں گی امّاں

35
شہؑ نے کہا ماں روئیں گی اس کا تمہیں ڈر ہے
اور دل کی ہماری نہیں کچھ آہ خبر ہے
گرماں کا ہے دل تو تو ہمارا بھی جگر ہے
کیا میری تباہی تمہیں منظور نظر ہے
جو چاہو کہو جائے شکایت نہیں بیٹا !
ہاں ماں کے برابر ہمیں الفت نہیں بیٹا !

36
فرما کے یہ فرزند سے رونے لگے شبیرؑ
فضّہ سے لگی پوچھنے تب بانوئے دلگیر
کیا باپ میں اور بیٹے میں ہوتی ہے یہ تقریر
وہ بولی کہ بے آس تمہیں کرتی ہے تقدیر
اکبرؑ سا پسر باپ سے چھٹتا ہے غضب ہے
بی بی! ترے فرزند کو رخصت کی طلب ہے

37
یہ سنتے ہی رنگ اڑ گیا تھرانے لگا دل
کہنے لگی پھر کیا انہیں رخصت ہوئی حاصل
فضّہ نے کہا میں متردد شہ عادل
روکیں تو ہے مشکل جو نہ روکیں تو ہے مشکل
پر ہے یہی ظاہر کہ جدا ہوتے ہیں شبیرؑ
فرزند سے مل مل کے گلے روتے ہیں شبیرؑ

38
بانوؑ نے کہا تھام کے ہاتھوں سے کلیجا
اس پالنے والی کا بھی کچھ ذکر ہوا تھا
اس نے کہتا تھا پسر شہؑ سے تمہارا
ماں سے بھی رضا رن کی دلا دو ہمیں بابا !
شہ کہتے تھے اس غم میں اسے صبر خدا دے
مشکل ہے کہ ماں بیٹے کو مرنے کی رضا دے

39
یہ سنتے ہی اصغر کو لٹا جھولے میں اک بار
فضّہ کو بٹھا پاس اُٹھی وہ جگر افگار
حضرت سے کہا آن کے یا سیّد ابرار
لونڈی سے تو اس رونے کا باعث کرو اظهار
فرزند سے کیا حرف و حکایات ہے صاحب
میں بھی تو سنوں کونسی وہ بات ہے صاحب

40
تم روتے ہو آنکھیں ہیں مرے لال کی بھی لال
قربان گئی آنکھوں سے سرکاؤ تو رومال
شہ نے کہا کچھ کہنے کے قابل نہیں احوال
اب پھولا پھلا باغ مرا ہوتا ہے پامال
روکے سے ہمارے تو نہیں رکتے ہیں اکبرؑ
تم ماں ہو تمہیں پوچھو یہ کیا کہتے ہیں اکبرؑ

41
اکبرؑ سے کہا بانوؑ نے با گریہ و زاری
اس رنج میں رلواتے ہو تم باپ کو واری
قایم رکھے دنیا میں تھیں ایذد و باری
اے لال ! کرو رحم ضعیفی پہ ہماری
ساتھ ان کا نہ چھوڑو کہ خدا جانیے کیا ہو
تم نام خدا باپ کی پیری کے عصا ہو

42
بابا نے اسی دن کے لیے ہے تمہیں پالا
اندھیر ہے پھر جب نہ ہو آنکھوں کا اُجالا
تقدیر نے آج ان پہ برا وقت ہے ڈالا
جب تم نہ ہو کون ان کا ہے پھر روکنے والا
حضرت کو نہ داغ اپنا دکھاؤ علی اکبرؑ
مادر کو رنڈاپے سے بچاؤ علی اکبرؑ

43
جیتے رہیں تم بن یہ مری جان نہ جانو
تکرار مناسب نہیں جو کہتی ہیں مانو
اس چاند سی تصویر کے صدقے گئی بانو
جس بات پہ شہ روتے ہیں یہ جی میں نہ ٹھانو
آگے ہی شکستہ دل نالاں و حزیں ہیں
عباسؑ کی دوری سے ہلاکت کے قریں ہیں

44
غم دیدہ جو ہو اس کو رلاتے نہیں واری
ول درد رسیدہ کا دکھاتے نہیں واری
مظلوم کو بیکس کو کڑھاتے نہیں واری
تنہا کو کبھی چھوڑ کے جاتے نہیں واری
کام آتے ہیں غیر اس کے برادر نہ ہو جس کا
رحم اس پہ ہے لازم کوئی یاور نہ ہو جس کا

45
تم نام خدا باپ کے بازو ہو میری جان
وہ دل سے فدا تم پہ ہیں تم ان پہ ہو قربان
گو کچھ تمھیں اس پالنے والی کا نہیں دھیان
پر باپ کے عاشق ہو تم اے اکبرؑ ذیشان
ساتھ ایسا زمانے میں میسر نہیں آتا
تم ان سے جدا ہو مجھے باور نہیں آتا

46
ان باتوں سے ماں کی علی اکبرؑ ہوئے محجوب
جوں گل عرق شرم میں اک بار گئے ڈوب
گھبرا کے یہ بانوؑ نے کہا اے مرے محبوب
کیا شرم ہے صدقے گئی کیا ہے تمہیں مطلوب
اشکوں سے رُخ پاک کو دھونے لگے اکبرؑ
رخصت تو نہ مانگی گئی رونے لگے اکبرؑ

47
فرزند کو مادر نے جو روتے ہوئے دیکھا
اک چوٹ لگی دل پہ ہوا ٹکڑے کلیجا
لے لے کے بلائیں کہا ماں صدقے ہو بیٹا !
کیوں روتے ہو اس پالنے والی نے کیا کیا
قسمت میں جو لکھی ہے مصیبت میں سہوں گی
تقصیر ہوئی مجھ سے میں اب کچھ نہ کہوں گی

48
جو چاہو کرو شوق سے مختار ہو واری
دل کڑھتا ہے آنسو نہ کرو آنکھوں سے جاری
ناچار ہوں اے لال ! محبت سے تمہاری
رونے کی مرے جا ہے تو تم کرتے ہو زاری
لازم نہیں غمگیں ابھی ہونا علی اکبرؑ
مر جاؤں گی تب لاش پہ رونا علی اکبرؑ

49
فرمانے لگے بانوؑ سے تب حضرت شنیرؑ
کچھ شرم سے کر سکتے نہیں تجھ سے یہ تقریر
میں روکتا ہوں پر نہیں رکھتے کسی تدبیر
مرنے کی رضا مانگتے ہیں اکبرؑ دلگیر
تم کو انہیں نوشاہ بنانے کی ہوس ہے
میداں میں انہیں برچھیاں کھانے کی ہوس ہے

50
منت کبھی کرتے ہیں کبھی کرتے ہیں زاری
اب ان کو محبت ہے تمہاری نہ ہماری
ہم نے تو کیا صبر جو کچھ مرضی باری
تم بھی انہیں دو اذن کہ منگوائیں سواری
امت پہ نبیؐ کی انہیں قربان کر و بانو!
فرزند ید اللہ پہ احسان کرو بانو !

51
یہ سنتے ہی فق ہو گئی بانوئے دل افگار
دل ہل گیا برچھی سی کلیجے کے ہوئی پار
پاس ادب شہؑ سے نہ کچھ کر سکی گفتار
کہنے لگی اشک آنکھوں میں بھر کہ بدل زار
ماں ہوں مجھے سو طرح کی یا شاہ ہوس ہے
کرتے ہیں یہ بے آس تو پھر کیا مرا بس ہے

52
ہر چند یہ ظاہر ہے کہ میں ہوتی ہوں برباد
کھوتا نہیں ہاتھوں سے کوئی دولت اولاد
پھٹتا ہے جگر سینہ میں دل کرتا ہے فریاد
پر بولنے کی جا نہیں جو آپ کا ارشاد
سر کو رہ معبود میں واریں علی اکبرؑ
اللہ نگہبان سدھاریں علی اکبرؑ

53
جس دم یہ کہا بانوؑ نے باصد غم و حسرت
اکبرؑ کی طرف دیکھ کے رونے لگے حضرت
فرمایا یہ فرزند سے پھر تھام کے رقت
تسلیم کرو مرنے کی دی ماں نے اجازت
روتی تھی جو رومال دھرے دیدۂ نم پر
ہمشکل نبیؐ گر پڑے مادر کے قدم پر

54
بانوؑ نے کہا رو کے یہ کیا کرتے ہو پیارے
قربان ہو ناں پاؤں پہ گرنے کے تمہارے
کس طرح سے اس سر پہ یہ ماں جان کو وارے
رحم آیا تمہیں سمجھے میرے درد کو بارے
چلتے ہوئے کیا پاؤں پہ گرنے کا سبب ہے
رخصت تو ملی اب کہو کس شے کی طلب ہے

55
اکبرؑ نے کہا آپ نے سب کچھ کیا امداد
کیا بندہ نوازی ہے کہ رخصت سے کیا شاد
جیتے رہیں بابا رہے گھر آپ کا آباد
کچھ دل کی تمنا کہوں گر کیجئے ارشاد
بے عرض کیے دل بھی سنبھلتا نہیں اماں
لیکن وہ سخن منہ سے نکلتا نہیں اماں

56
گھبرا کے لگی پوچھنے بانوئے دل افگار
وہ کونسی شے ایسی ہے جس کے ہو طلب گار
قربان گئی تم پہ فدا ہے میرا گھر بار
سب کچھ تھا مقدر نے مگر کر دیا ناچار
بیکس ہوں گرفتار ستم آج ہوں بیٹا!
تم پیاسے ہو میں پانی کو محتاج ہوں بیٹا!

57
رو کر کہا اکبرؑ نے کہ پانی نہیں منظور
قسمت میں نہ ہو پانی تو ہیں آپ بھی مجبور
پیمانہ مری عمر کا اب ہو چکا معمور
نزدیک ہے کچھ چشمۂ کوثر بھی نہیں دور
مرنے کو چلے ہیں نہ رکھو آس ہماری
دودھ اب ہمیں بخشو کہ بجھے پیاس ہماری

58
جوں نام سنا دودھ کا دل ہو گیا مضطر
چلاتی یہ ہاتھوں سے کلیجے کو پکڑ کر
بسمل کیا تم نے مجھے ہے ہے علی اکبرؑ
فرصت نہ تڑپنے کی ملی مر چکی مادر
پانی کو ترستے ہوئے جاتے ہو جہاں سے
حق دودھ کا ماں نے تمہیں بخشا دل و جاں سے

59
یہ کہتے ہی غش ہو گئی بانوئے دل افگار
کہرام مچا بی بیوں میں رونے کا اک بار
روتا ہوا خیمہ سے چلا شاہ کا دلدار
دل تھامے ہوئے پیچھے چلے سید ابرار
جب روتے ہوئے ماں کے گئے پاس اکبرؑ
خیمہؑ کی طرف تکتے تھے کس یاس سے اکبرؑ

60
صف باندھے نظر آئی جو فوج ستم آرا
شہؑ سے کہا پھر جائیے خیمہ کو خدارا
کچھ کہ نہ سکا احمدؐ مختار کا پیارا
مرنے کو پسر سامنے آنکھوں کے سدھارا
گو ہاتھ دھرے تھے دل غمناک پہ شبیرؑ
یہ درد اٹھا بیٹھ گئے خاک پہ شبیرؑ

61
شہؑ روتے رہے بانوؑ بھی کرتی رہی زاری
میدان میں پہنچی علی اکبرؑ کی سواری
متقتل کی زمیں حسنؑ سے روشن ہوئی ساری
اک نور جو چمکا متحیر ہوئے ناری
ثابت ہوا سب کو رُخ روشن کی چمک سے
خورشید زمیں پر اُتر آیا ہے فلک سے

62
بولا کوئی کہیے ملک اس کو تو بجا ہے
پیشانی ہے یا آئینۂ نور خدا ہے
گر ماہ کہیں ماہ کو یاں مرتبہ کیا ہے
میدان میں اک قدرت حق جلوہ نما ہے
یہ گیسو و رخ دیکھ کے حیرت ہے نظر کو
دو راتوں نے کس حسن سے گھیرا ہے قمر کو

63
وہ چاند سا چہرا وہ شباب علی اکبرؑ
تصویر محمد تھے جناب علی اکبرؑ
تھامے ہوئے تھی فتح رکاب علی اکبرؑ
پے کرتا تھا بجلی کو عقاب علی اکبرؑ
سیماب کی صورت نہ قرار اس کو کہیں تھا
کرتے تھے اشارا جدھر اکبرؑ یہ وہیں تھا

64
راکب اُسے گر غرب سے دوڑائے سوئے مشرق
کچھ آنے کا اور جانے کا معلوم ہو نہ فرق
جاوے جو تری میں تو نہ پانی میں ہوں سم غرق
دریا پہ جو ہے موج تو بالائے ہوا برق
گرمی میں جو صر صر ہے تو نرمی میں صبا ہے
پھر دیکھو تو گھوڑا ہے نہ بجلی نہ ہوا ہے

65
غازی نے رجز پڑھ کے جو نیزے کو سنبھالا
دہشت سے ہوا لشکر اعدا تہ و بالا
کاتی سی پھٹی گھوڑے کو جس غول میں ڈالا
تازی سے گرا خاک پہ مارا جسے بھالا
وہ سینے تلک پہنچے کہ بس جان ہوا تھی
نیزے کی سناں بھی سر انگشت قصا تھی

66
تلوار جو کھینچی تو گرا لاشے پہ لاشا
نیزوں کو قلم کر دیا تیروں کو تراش
تھا خاک پہ کشتوں کے تڑپنے کا تماش
غل تھا کہ ہم ان سے نہیں بر آئیں گے حاشا
اس شیر میں بھی زور ہے خالق کے ولی کا
جانوں کو بچاؤ کہ یہ پوتا ہے علیؑ کا

67
تنہا سے، ہزاروں کو نہ تھا جنگ کا یارا
ہو منہ پہ چڑھا تیغ سے سر اس کا اتارا
حاجت تھی نہ تلوار لگانے کی دوبارا
پانی بھی نہ مانگا جسے اس پیاسے نے مارا
آہن میں نہاں سامنے جو دشمن دیں تھا
سر اس کا کہیں خود کہیں جسم کہیں تھا

68
افتادہ تھے ہر سو سر بے تن تن بے سر
اک برق گری جس پہ پڑی ضربت اکبرؑ
گر کوئی زره پوش مقابل ہوا آکر
اک ضرب میں دو حصہ نظر آیا برابر
دو کرتی تھی پھرتی سے عجب وار کیا تھا
گرتے ہوئے ٹکڑوں کے تئیں چار کیا تھا

69
کیا ہاتھ تھا کیا ضرب تھی کیا تیغ تھی کیا دل
تھا ایک جواں لاکھ جوانوں کے مقابل
حربے علی اکبرؑ پہ ادھر کرتے تھے قاتل
شبیرؑ تڑپتے تھے ادھر صورت بسمل
بیتابی تھی بہنوں کو پھوپھی غش میں پڑی تھی
ماں کوکھ کو پکڑے ہوئے ڈیوڑھی پہ کھڑی تھی

70
چلاتی تھی مجھ سے تو کہو یا شہ ابرار
کیا گھر گیا جلادوں میں ہے ہے مرا دلدار
کانوں میں چلی آتی ہے تلواروں کی جھنکار
بچہ میرا اتنہا ہے ہزاروں میں ستمگار
بے حکم قدم گھر سے نکالا نہیں جاتا
اب مجھ سے کلیجہ کو سنبھالا نہیں جاتا

71
گر کہیے تو فضّہ کی ردا اوڑھ کے جاؤں
بیٹے کے عوض چھاتی پہ میں برچھیاں کھاؤں
خود زخمی ہوں تلواروں سے اکبرؑ کو بچاؤں
اک بار پھر اس لال کو چھاتی سے لگاؤں
سمجھے گا بہو کوئی نہ زہرؑا و علیؑ کی
کہ دوں گی میں لونڈی ہوں میں ہمشکل نبیؐ کی

72
یہ سُن کے کہا چاہتے تھے بانو سے یہ سرور
جیتا ہے پسر گھر سے نہ نکلو ابھی باہر
اتنے میں ہوا شور پکارے یہ ستمگر
لو فتح مبارک ہو کہ مارے گئے اکبرؑ
اٹھارھویں سال ان کو پیام اجل آیا
برچھی لگی ایسی کہ کلیجہ نکل آیا

73
گوش شہ مظلوم میں پہنچی جو یہ آواز
معلوم ہوا طائر جاں کر گیا پرواز
دل کا ہوا یہ حال جو بسمل کا ہو انداز
اٹھ اٹھ کے کئی بار چلے شاہ سرفراز
گھبرا کے چلے گاہ ادھر گاہ اُدھر کو
دکھلائی نہ دیتا تھا شہ جن و بشر کو

74
بیتابی میں دل سے جو قدم جلد اٹھائے
خیمہ کی طرف ٹھوکریں کھاتے ہوے آئے
چلائے کہ لاشا کوئی اکبرؑ کا دکھائے
مظلوم پدر بیٹے کو چھاتی سے لگائے
دوں گا میں دعا پیاسے کو پیاسے سے ملا دو
اکبرؑ کو محمدؐ کے نواسے سے ملا دو

75
ہو صاحب اولاد تو پہچانو مرا حال
اے ظالمو! اٹھارہ برس کا ہے مرا لال
قاسم کی طرح لاش بھی کیا ہوگئی پامال
چھاتی پہ لگے تیر کہ نیزوں کے لگے بھال
کیا ہے کہ نہ بابا کو پکارے علی اکبرؑ
جیتے ہیں کہ دنیا سے سدھارے علی اکبرؑ

76
کہ کر یہ سخن بیٹھ گئے شاہ زمیں پر
ہاتھوں سے لگے ڈھونڈھنے لاش علی اکبرؑ
چلائی در خیمہ سے تب با نوئے مضطر
کیا کھویا کسے ڈھونڈھتے ہو اے کے سرور
اکبرؑ کا پتا کوئی بتاتا نہیں تم کو
آنکھوں سے بھی ہے ہے نظر آتا نہیں تم کو

77
فرمائو تو میں خیمہ سے باہر نکل آؤں
تھامے ہوئے حضرت کو پسر تک لیے جاؤں
چلا کے میں رن سے علی اکبرؑ کو بلاؤں
حال آپ کا ہم شکل پیمبرؑ کو سناؤں
بتیاب ہو ایسے جو دھرے ہاتھ جگر پر
کیا برچھیاں چلتی ہیں مرے نور نظر پر

78
پھر کر کدھر آتے ہو یہ میداں کی نہیں راہ
یہ خیمہ تو حضرت ہی کا ہے اسے شہ ذی جاہ
پہچان کے بانو کی صدا کہنے لگے شاہ
اس وقت جہاں آنکھوں میں اندھیر واللہ
آیا ہوں کدھر کچھ مجھے معلوم نہیں ہے
میداں ہے کہ خیمہ ہے فلک ہے کہ زمیں ہے

79
بانو ترے بیٹے کے الم نے مجھے مارا
بیتاب ہوں اب صبر کا مطلق نہیں یارا
پوشیدہ ہے جو نظروں سے وہ آنکھوں کا تارا
رستہ نہ رہا یاد یہ ہے رنگ ہمارا
امت کے لیے ہاتھ سے دلبر کو بھی کھویا
بینائی بھی کھوئی علی اکبرؑ کو بھی کھویا

80
یہ کہ کے چلے رن میں عجب حال سے شبیرؑ
اک ہا تھ کلیجے پہ تو اک ہاتھ میں شمشیر
آخر اسی جاگہ پہ انہیں لے گئی تقدیر
بسمل سے تڑپتے تھے جہاں اکبر دلگیر
دم توڑتے دیکھا جو ہیں اس رشک قمر کو
گودی میں لیا دوڑ کے مجروح پسر کو

81
لب خشک تھے منہ زرد تھا بیہوشی تھی طاری
کپڑوں پہ لہو چھاتی کے تھا زخم سے جاری
دل میں تھا یہی سوچ کہ اے ایزد باری
کیا وجہ جو حضرت نے خبر لی نہ ہماری
آتے ہوئے اعدا میں کہیں گھر گئے بابا
یا آنے کا رستہ نہ ملا پھر گئے بابا

82
سرکاٹ کے لے جائے گا اب کوئی ستمگار
بابا کا میسر نہ ہوا آخری دیدار
کون ایسا ہے یاں جس سے کروں دردِ دل اظہار
مرتے ہوئے مل لیتے تو ماں باپ سے اک بار
آنکھیں نہ ملیں پائے شہ کون و مکاں سے
دل میں یہی حسرت لیے جائیں گے جہاں سے

83
فرزند کا منہ چوم کے شبیرؑ پکارے
بابا ہی تو گودی میں لیے ہے تمہیں پیارے
طاقت نہیں گر بولنے کی پیاس کے مارے
آنکھوں کو ذرا کھولو میں قربان تمہارے
آخر تو جدائی ہے کوئی دم تمھیں دیکھیں
تم ایک نظر دیکھو ہمیں، ہم تمھیں دیکھیں

84
ماں پاس چلو باپ کے آغوش میں آؤ
مادر کو بھی حال اپنا مری جان دکھاؤ
صدقے ہو پدر خاک سے گردن تو اٹھاؤ
تن سرد ہے چھاتی مری چھاتی سے لگاؤ
رخ زرد ہے سرتا بقدم خوں میں بھرے ہو
مجھ سے تو کہو چھاتی پہ کیوں ہاتھ دھرے ہو

85
آواز پدر سن کے پسر ہوش میں آیا
بولا نہ گیا زخم کلیجہ کا دکھایا
دل میں یہ ہوا درد کہ کچھ کہنے نہ پایا
بابا کی طرف دیکھ کے آنکھوں کو پھرایا
اس منزل فانی سے مسافر ہوئے اکبرؑ
بس دیکھتے ہی دیکھتے آخر ہوئے اکبرؑ

86
چلا کے کہا شاہ نے ہے ہے علی اکبرؑ
اک بار نہ پھر ماں سے ملے اے علی اکبرؑ
تھی مرگ جوانی ترے در پے علی اکبرؑ
کیا زیست کے دن جلد کئے طے علی اکبرؑ
چلتے ہوئے بابا سے نہ کچھ کہ گئے بیٹا!
تم خلد میں داخل ہوئے ہم رہ گئے بیٹا!

87
اس درد سے روتے تھے پسر کو شہ والا
افلاک کو جنبش تھی زمیں تھی تہ و بالا
لکھا ہے کہ جب مر گیا وہ گیسوؤں والا
تقدیر نے اک بی بی کو خیمہ سے نکالا
تھا نور سے چہرے کے گمان بنت نبیؐ کا
رفتار میں اندازہ تھا رفتار علیؑ کا

88
تھے بال تو بکھرے ہوئے اور جسم میں رعشا
اشک آنکھوں میں اور صدمہ سے فق چاند سا چہرا
چلاتی تھی پکڑے ہوئے ہاتھوں سے کلیجا
مارا گیا اٹھارہ برس کا مرا بچا
شادی بھی ہوئی تھی نہ مرے ماہ لقا کی
میں لٹ گئی اس بن میں دُہائی ہے خدا کی

89
ہے ہے میرے پیارے میرے جانی علی اکبرؑ
ہے ہے مرے نانا کی نشانی علی اکبرؑ
ہے ہے نہ میسر ہوا پانی علی اکبرؑ
برباد ہوئی تیری جوانی علی اکبرؑ
بن بیاہے تم اس دار فنا سے گئے واری
پانی نہ ملا خلق سے پیاسے گئے واری

90
کس سمت ہے تو ہائے مرے نازوں کے پالے
لگ جا میری چھاتی سے تو اے گیسوؤں والے
تقدیر نے کچھ دل کے نہ ارمان نکالے
ہے ہے تری چھاتی پہ لگے ظلم کے بھالے
دنیا سے پر ارمان سفر کر گئے بیٹا !
جب بیاہ کے قابل ہوئے تب مر گئے بیٹا!

91
اُس بی بی کوسن سُن کے یہ کہنے لگے اعدا
لو روتی ہیں مقتل میں کھڑی فاطمہ زهرؑا
اک شخص انہی میں سے تب اس طرح سے بولا
یکھونہ ادھر تم کہ بڑا اس کا ہے رتبا
جل جاؤ گے تم سب جو نگہ اس کی طرف کی
زینبؑ یہی بیٹی ہے شہنشاہ نجف کی

92
اکبرؑ کے لیے خیمہ سے نکلی ہے یہ باہر
احمدؐ کی نواسی ہے یہ زہرؑا کی ہے دختر
یہ سنتے ہی گھبرا کے لگے دیکھنے سرور
دیکھا کہ چلی آتی ہے سر پیٹتی خواہر
چلائی کہ گردن تو اٹھاؤ علی اکبرؑ
بلوے میں پھوپھی نکلی ہے آؤ علی اکبرؑ

93
خاموش انیس اب کہ غم و رنج ہے طاری
کس منہ سے کہوں حضرت شبیرؑ کی زاری
یہ غم کسی دشمن کو نہ دے ایزد باری
ہوتا ہے اسی داغ میں خوں آنکھوں سے جاری
جب تک کہ نشاں عالم فانی کا رہے گا
ماتم علی اکبرؑ کی جوانی کا رہے گا
