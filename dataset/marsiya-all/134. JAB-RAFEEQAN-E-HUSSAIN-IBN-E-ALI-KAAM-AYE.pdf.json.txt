جلد ششم
مرثیہ میر انیس

۱
جب رفیقان حسینؑ ابن علیؑ کام آئے
شہ کے پیارون کے لیئے موت کے پیغام آئے
جنگ کو حضرتِ زینبؑ کے گل اُندام آئے
غل پڑا شیر میانِ سپہِ شام آئے
جان اپنی جسے کھونا ہو وہ پیاسون سے لڑے
کس مین طاقت ہے جو حیدر کے نواسون سے لڑے
۲
عرصۂ جنگ مین زینبؑ کے جو پیارے آئے
غل پڑا بُرج شرافت کے ستارے آئے
شیر کی طرح سے دریا کے کنارے آئے
جنگ کو لاکھون سے دو پیاس کے مارے آئے
انکا نانا ہے علیؑ صاحبِ شمشیر ہین یہ
ہان خبردار کہ لڑکے نہین دو شیر ہین یہ
۳
سِن تو کم ہین پہ شجاعت کے دہنی ہین دونون
بھوکے پیاسے ہین پہ ہمت مین غنی ہین دونون
سَر و بُستانِ امام مدنی ہین دونون
دیکھو آمادۂ شمشیر زنی ہین دونون
جون علیؑ جنگ مین سبقت نہین فرماتے ہین
نیمچے تول کے ہر مرتبہ رہ جاتے ہین
۴
ابھی کیا عمرین ہین ان دونو کی اور کیا سن و سال
کھیل کے دن ہین مگر جان پہ کھیلے ہین یہ لال
اے کوشا حشمت و اقبال زہے جاہ و جلال
پیاس کا کچھ نہین صدمہ ہے نہ مرنے کا خیال
طفل اس سن کے نہین صاحبِ ہمت ہوتے
گر جوان ہوتے یہ لڑکے تو قیامت ہوتے
۵
ایک سی پہنے ہین پوشاک دونو گلرو
ایک سے فرق ہین اور ایک سے قد ایک سے رو
ایک سے چہرون پہ دونون کے ہین لمبے گیسو
ایک کے ایک پسینے پہ گراتا ہے لہو
بے بہا ایک صدف کے یہ گُہر ہین دونون
ایک ہی بُرج کے واللہ قمر ہین دونون
۶
زور مین دبے بدین حیدر کرّر ہے  ایک
صفدر وصف شکن و جعفر طیار ہے ایک
دیکھ لو ایک سے افزود و نمودار ہے ایک
پیار آپس مین ہے کیا ایک کا غمخوار ہے ایک
ڈھالین شانون پہ ہین اور ہاتھ مین شمشیرین ہین
جعفر و حیدر کرار کی تصویرین ہین
۷
کیون نہ ہوئین کہ یہ ہین دونون نجیب الطرفین
جنکے نانا کا لقب فاتحِ صفین و حنین
حضرتِ جعفرؑ طیار کے ہین نورالعین
ایک مامون ہے حسن دوسرا مامون ہے حسینؑ
بخشی ہے خالقِ اکبر نے شرافت انمین
شیر کی دخترِ زہراؑ کے ہے طاقت انمین
۸
کس مین ایسی ہے بزرگی جو نسب انکا ہے
دبدبہ روم سے لے تابہ عرب انکا ہے
فخرِ عالم ہین یہ ثانی کوئی کب انکا ہے
صف شکن صاحبِ شمشیر لقب انکا ہے
رحم دشمن پہ بھی کرتے ہین رحیم ایسے ہین
سر تلک دیتے ہین سائل کو کریم ایسے ہین
۹
اس گھرانے کے تو لڑکے ہین جوانون سے زیاد
ڈھنگ مین سب انھین جنگِ اسدؑ اللہ کے باد
دمِ پیکار یہ لشکر کو کرینگے برباد
مان کے دل کی تو کوئی نکلی نہوئے گی مراد
حق بڑے بھائی کا ہمشیر ادا کرتی ہے
کیا کلیجہ ہے کہ بیٹون کو فدا کرتی ہے
۱۰
حال پر زینب بیکس کے ہے رونے کا مقام
رنج سے بیٹون کے ہو جاتی ہے مان بے آرام
یون لٹا دیوے یہ دولت ہے اوسی بی بی کا کام
کوئی چھاتی سے جدا کرتا ہے ایسے گلفام
غم سے سینے مین کلیجہ تہ و بالا ہوگا
کس طرح آپکو زینبؑ نے سنبھالا ہوگا
۱۱
پر تعجب ہے ہمین اور یہ حیرت کی ہے جا
اوسکے رونے کی بھی اسوقت نہین سُنتے صدا
مر گئی ہوئے تڑپ کر تو عجب کیا اسکا
ایک بولا کہ وہ ہے بھائی کی عاشق بخدا
اوسکا بس ہوئے تو اپنی بھی فدا جان کرے
لاکھ بیٹون کو وہ شپیرؑ یہ قربان کرے
۱۲
ذکر رونے کا ہے کیا وہ ہے سخی کی بیٹی
مان سخی آپ سخی بھائی سخی باپ سخی
اوسکو بھائی سے زیادہ نہین پیارا کوئی
ہے یہ منظور کہ بچ جاے دل و جان نبیؐ
یہ نہین دھیان کہ گھر کی مرے بربادی ہے
ہے تو فرزندون کا ماتم پہ اوسے شادی ہے
۱۳
اور دنیا مین کسی مان نے یہ دل پایا ہے
آپ دولہ سا بناکر انھین بھجوایا ہے
خلعتِ فاخرہ خوش ہو ہو کے پہنایا ہے
ڈیوڑھی تک آکے کئی بار یہ سمجھایا ہے
گر خدا فضل کرے جنگ کو سر کر آنا
اور خبردار جو آؤگے تو مر کر آنا
۱۴
دیکھو سمجھاتی ہون جو کچھ اسے سُنتے جاؤ
کہین میدان سے نہ پھر خیمے مین جیتے آؤ
جوہرِ تیغِ علی دشمنون کو دکھلاؤ
زخم اس بھوک مین ہنس ہنس کے بدن پر کھاؤ
آپ پردے سے جو کچھ گذرے گا دیکھون گی مین
گر قدم پیچھے ہٹا دودھ نہ بخشون گی مین
۱۵
زخم جب تن پہ لگین چین نہ جبین پر لانا
تیر کھا کھا کے مین صدقے گئی ہنستے جانا
برق شرمندہ ہو رہوارون کو یون چمکانا
پیاسے ہو دیکھکے دریا نہ کہین لہرانا
خون مین ڈوب کے دریا کے کنارے جاؤ
آبرو پاتی ہے گر پیاسے ہی مارے جاؤ
۱۶
مان نے جو کچھ کہ کہا ہے وہ کرینگے دونو
دشتِ جنگاہ کو لاشون سے بھرینگے دونو
شیر ہین مار کے لاکھون کو مرینگے دونو
قدم آگے سے نہ پیچھے یہ دھرینگے دونو
وار انپر کسی تدبیر سے چلنے کے نہین
کوہ ٹل جائے پہ جاگہہ سے یہ ٹلنے کے نہین
۱۷
چھوٹے چھوٹے تو ہین قد اور ارادے ہین بڑے
چاند سے چہرون پہ گوندے ہوے ہو گیسو ہین پڑے
سینے تانے ہوے کس شان سے رن مین ہین کھڑے
صاف کہتے ہین کہ آکر جسے لڑنا ہو لڑے
دو شب و روز کے پیاسون کی شجاعت دیکھے
شہ مردان کے نواسون کی شجاعت دیکھے
۱۸
یہ نہ شوکت کبھی دیکھی ہے نہ یہ حُسن و جمال
وادیٔ طور ہے سب عرصۂ میدانِ قتال
چہرے خورشید حسین بدر ہے ابر وہین ہلال
حُسن کے نون کا نقطہ ہے نھین چہرون پہ خال
تیزی ہے ابروون کی ہلنے مین شمشیرون کی
آنکھین آہو کی ہین پر چتونین ہین شیرون کی
۱۹
دیکھنا دونو کے آئینۂ رخسار کا نور
یہ اگر مہر درخشان ہین تو وہ شعلۂ طور
رگِ یاقوت ہین لب پیاس کا لیکن ہے وفور
دُرِ دندان نہین غنچے ہین گہر مین مسنور
جون مین تریہ لب و دندان نہون وسواس ہین یہ
پارۂ لعل ہین وہ پارۂ الماس ہین یہ
۲۰
حُسن کے بحر کے گرداب مین ہین یہ چاہ و تن
گردنین ہین کہ ہین دو نور کی شمعین روشن
ہاتھ ہمدستِ یداللہ سرِ کفر شکن
سینہ ہے مخزنِ اسرار خدائے ذوالمن
یہ نہین ٹلتے اگر یہان کی زمین ٹلتی ہے
اپنا سر قدمون پہ ثابت قدمی ملتی ہے
۲۱
گو ہین دنیا مین یہ شہسور صغیرا اور کبیرا
ہے ہر اک جوشن بازوئے جنابِ شپیرؑ
گر علیؑ صحفِ ناطق ہین تو یہ ہین تفسیر
وہ ہین شمشیر خدا اور یہ حسینی شمشیر
چھوٹے سے نیمچے کیا ہاتھون مین زیبندہ ہین
پُھول ڈہالون کے نہین اخترِ تابندہ ہین
۲۲
چھوٹے چھوٹے تو ہین نیزے پہ ہین شکلین جانکاہ
جنکے کاٹے کی نہین ۔۔۔۔۔۔ وہ ہین یار سیاہ
چمک اَنیون کی در آتی ہے جگر مین واللہ
ہوگی ڈھالون سے نہ چار آئینون سے انکی پناہ
انکے ہاتھون سے یہ جس غول پہ چل جائینگے
توڑ کر چھاتیون سے یار نکل جائینگے
۲۳
کرو گھوڑون پہ نظر ایک سے بہتر ہے ایک
برقِ تابندہ ہے اک غیرتِ صرصر ہے ایک
ایک رف رف ہے تو دُلدُل کے برابر ہے ایک
ایک ہے پیک صبا بُوے گلِ تر ہے ایک
تیر سے آئین تو رُخ فوج کے مڑ جاتے ہین
گرم ہوتے ہین تو سیماب سے اوڑ جاتے ہین
۲۴
گرتے تھے اہل شقاوت تو یہ آپس مین کلام
عمرِ سعد کا یہ فوج کو پہونچا پیغام
جلد ہان کام کرو بیٹون کا زینبؑ کے تمام
جیتے پھر جائیں نہ خیمے کی طرف یہ گلفام
بچے ہین گھات سے بالون مین لگالو انکو
گھوڑون سے نیزون کی نوکون پہ اوٹھا لو انکو
۲۵
ماورا جنگ کے سوجھی ہے مجھے یہ تدبیر
کر لو شیرون کی طرح انکو کمندون مین اسیر
ہاتھ آئین تو پہناکر انہین طوق و زنجیر
یہان سے لیجائینگے یوسفؑ کی طرح کرکے اسیر
خلعت و زر تمھین سردار سے ہاتھ آئیگا
اور تڑپ کر پسرِ فاطمہ مرحبا آئیگا
۲۶
جب سُنینگے کہ ہوے قید بہن کے بیٹے
دوڑے آئینگے یہان شاہ کلیجہ پکڑے
خیمے سے بنت علیؑ نکلے گی سر کھولے ہوے
رو رو چلائے گی ہے ہے مرے پیارے بچے
پنچ اس امر مین شپیرؑ پہ پڑ جائیگا
سارا انداز لڑائی کا بگڑ جائیگا
۲۷
ہنس کے یہ فوج نے تب سعد کے بیٹے سے کہا
کسطرف دھیان ہے ان دونون کو سمجھا ہے کیا
کبھی روباہون نے شیرون کو بھی ہے قید کیا
کسی لشکر مین علیؑ قید ہوے ہون تو بتا
یہ بنی فاطمہؑ ہین لڑتے ہین مر جاتے ہین
پسر شیر الٰہی کہین ہاتھ آتے ہین
۲۸
کہکے یہ ۔۔۔۔ صف آرا ہوئین فوجین باہم
کُھلے لشکر کے نشان چمکے سُنہرے پرچم
نیزے سیدھے ہوے تیغین ہوئین ہر سمت علم
فوج دشمن کے کمانون سے چلے تیر ستم
سب زمین ٹاپون سے رہوارون کے تھرّانے لگی
عربی باجون کی گردون پہ صدا جانے لگی
۲۹
پہونچی ناموس کے خیمے مین یہ جسوقت صدا
ہل گئے سینون مین دل اور نہ رہے ہوش بجا
کہا زینبؑ نے کہ بیٹے مرے کرتے ہین وغا
ارے لوگو کرو سر کھول کے نصرت کی دُعا
ابھی معصوم ہین بچے ہین ذرا سے ہین وہ
بھوکے دو دن کے ہین دو روز کے پیاسے ہین وہ
۳۰
کبھی کاہے کو لڑے ہین وہ مرے ماہِ منیر
نہین دیکھی ہے چمکتی کبھی برق شمشیر
کہان دو طفل صغیر اور کہان فوج کثیر
مجکو دھڑکا ہے کہ ہو جائین نہ اعدا مین اسیر
یہ دعا مانگو کہ سر تن سے اوتارے جائین
میرے بھائی یی بلا لیکے وہ مارے جائین
۳۱
کہکے یہ فاطمہؑ کی بیٹی نے عریان کیا سر
خاک پر رکھکے جبین حق سے کہا رو رو کر
بہرِ زہراؑ علیؑ بہرِ حسینؑ و شپرؑ
ہو مرے بچون کا انجام بخیر ای دادر 
خلق مین انکا اگر ذکر شجاعت رہ جائے
آگے زہراؑ کے تری لونڈی کی عزت رہ جائے
۳۲
تو اگر چاہے تو ذرّے کو کرے مہرِ منیر
ایک پل مین تری قدرت سے گدا ہوئین امیر
کردے آسان مری مشکل کو تو اے حّی قدیر
میرے فرزند ہون قربانِ جناب شپیرؑ
سرخرو عون ہو سر سبز محمدؐ ہوئے
صدقہ دیتی ہون کہ بھائی کی بلا رد ہوئے
۳۳
یہان تو سر کھولے ہوے کرتی تھی زینبؑ یہ دعا
دونو لڑکون پہ وہان شام کا بادل ۔۔۔۔۔۔
سیکڑون تیغین کھنچین تیرون کا منھ پڑنے لگا
نیمچے کھینچکے یہ بھائی سے بھائی نے کہا
لاکھ آفت اگر افلاک سے ٹوٹے بھائی
روح و قالب کی طرح ساتھ نہ چھوٹے بھائی
۳۴
باگین رہوارون کی لین اور پڑھی ناد علی
دہنس گئے لاکھون مین دونون وہ شجاعِ ازلی
اوسکو بیجان کیا جس شامی کی تیغ انپہ چلی
قصد جسپر کیا سر سے نہ قضا اوسکے ٹلی
تیغین چمکا کے جدھر شیر سے پھر پڑتے تھے
نیمچے کیا تھے کہ دو صاعقے گر پڑتے تھے
۳۵
نیمچہ عونؑ کا جس شامی کے سر تک پہونچا
خود کو سینے کو دو کرکے کمر تک پہونچا
نیزہ چھوٹے کا کسی کی جو سپر تک پہونچا
توڑ کر ڈھال کو بکتر کو جگر تک پہونچا
مر گیا ڈر سے خبردار پکارا جسکو
مانگا پانی بھی نہ اس شخص نے مارا جسکو
۳۶
گھیر لیتے تھے اگر ایک کو ملکر اعدا
دوسرا دوڑ کے کر دیتا تھا اونکو پسپا
اسپہ کرتے تھے سوار آنکے جسدم نرغا
کہنا تھا وہ کہ نہ گھبرائیو مین آپہونچا
مہلت اعدا کو نہ چھوٹا نہ بڑا دیتا تھا
بھائی بھائی کے لئے جان دیے دیتا تھا
۳۷
خالی دینا تھا کوئی جنگ مین گر عون کا وار
مارتا تھا اوسے تب بڑھ کے محمد تلوار
زد پہ آجاتا تھا دونون کے اگر کوئی سوار
ایک کر دیتا تھا دو دوسرا کر دیتا تھا چار
برش تیغ پہ قربان ظفر ہوتی تھی
سر تو اوڑ جاتا تھا تن کو نہ خبر ہوتی تھی
۳۸
ابر کی طرح سے چھایا ہوا تھا سب لشکر
بجلیان تیغون کی تھین کوند رہین دریا پر
صورت رعد گرجتے تھے یلانِ خود سر
بڑتا تھا تیرون کا منھ خون سے قبائین تھین تر
مستعد اسپہ بھی تھے دونون غضنفر کی طرح
جون علیؑ لڑتا تھا یہ اور وہ جعفرؑ کی طرح
۳۹
گھورے جون برق ہر اک صف سے نکل جاتے تھے
اہلِ کین  سائے سے تلوار کی جل جاتے تھے
آگے سے پیچھے پرے فوج کے ٹل جاتے تھے
شیرون کے نعرون سے روباہ دہل جاتے تھے
صاف دو ٹکڑے نظر آیا وہ ٹوکا جسنے
لاکھ مین مارا اوسی شخص کو ٹوکا جسنے
۴۰
خون مین تر صورت ماہی تھی زرہ پوش طپان
نام کو بھی نہ علمدارون کا ملتا تھا نشان
تیر کی طرح کماندار تھے دریا سے روان
نیزہ دارون کے قلم ہاتھ تھے یکدست وہان
پُرزے ڈھالون کے سوارون کے اوڑے جاتے تھے
تیغ کی طرح سے مُنھ اونکے مڑے جاتے تھے
۴۱
طرفہ ہلجاتی تھی عجب طرح کی تھی مارا مار
پیچھے کرآر کے فرزند تھے آگے فرّار
تابشِ مہر سے تھے چاند سے چہرے گلنار
تر پسینے سے بدن خشک لبِ گوہربار
تن مین طاقت نہ تھی جرأت سے فقط لڑتے تھے
پیاس ایسی تھی کہ گھوڑون سے گرے پڑتے تھے
۴۲
چھوٹے بھائی نے بڑے بھائی سے اسوقت کہا
بھائی دیکھو تو کیا لہراتا ہے کیسا دریا
مامون کے واسطے لیے چلتے جو پانی ملتا
نہر مین چل کے ۔۔۔۔۔۔۔۔۔۔۔۔۔۔۔۔۔۔۔ڈالدو گھوڑے ۔۔۔۔۔۔۔۔۔۔۔۔۔
تم ہو پیاسے شہ عالم بھی بہت پیاسے ہین
امان بھی پیاسی ہین اور ہم بھی بہت پیاسے ہین
۴۳
آگ سی بہڑکی ہے جلتا ہے کلیجہ بھائی
اب تو لڑنے کی بھی طاقت نہیں اصلا بھائی
شانے بھی ۔۔۔ گئے دُکھنے لگا پہونچا بھائی
اہل کین دُور ہین نزدیک ہے دریا بھائی
پانی پینے کا تو ممکن نہین دھیان آجاوے
ہاتھ مُنھ دُھولین ذرا چل کے تو جان آجاوے
۴۴
عونؑ کہنے لگے بھائی کا یہ سُن سُنکے بیان
اے محمدؐ مین تری پیاس کے اوپر قربان
بولا جاتا نہین یہ خشک ہے میری بھی زبان
جانا دریا پہ مناسب نہین لیکن اس آن
عزّ مین پیاسے ہی مرنے مین سوا ہووینگی
امان صاحب جو سُنین گی تو خفا ہووینگی
۴۵
ہاتھ مُنھ دھویا اگر نہر پہ جاکر تو کیا
ہاتھ اب جان سے دھونا ہے مناسب بھیّا
جائین دریا پہ تو ہمچشمون مین ہو یہ چرچا
رہ سکے پیاسے نہ سبطین علیؑ اعلا
گلِ زہرا تو ہوا خشک وہ شاداب ہوے
مامون پیاسا رہا اور بھانجے سیراب ہوے
۴۶
علیؑ و سقر کی کرو تشنہ دہانی کا خیال
پیاس کی گرمی سے گہوارے مین کیسا ہے نڈھال
کھولے مُنھ پانی کا کرتا ہے اشارے سے سوال
دیکھا جاتا نہین یہ بالی سکینہ کا ہے حال
صرف پانی کا زبان سے نہ نکالو بھائی
اپنا مُنھ نہر کی جانب سے پھرالو بھائی
۴۷
کہا گھبرا کے محمد نے کہ اے نیک صفات
مامون کے پانی پلانے کو کہی تھی یہ بات
ورنہ جب تک نہ پئین شاہِ رفیع الدرجات
خاک سمجھین ہمین ہاتھ آئے اگر آب حیات
آبرو دینگے نہ گو بھوکے پیاسے ہین ہم
حضرت ساقی کوثر کے نواسے ہین ہم
۴۸
بھائی سے کر رہا تھا یہ بھی باتین بھائی
چار جانب سے جو پھر فوج سمٹ کر آئی
دونون بچون پہ گھٹا ظلم و ستم کی چھائی
دہنس گئے فوج مین پھر شاہ کے وہ شیدائی
گھاٹ کو چھین لیا مورچون کو توڑ دیا
کیا شجاعت تھی کہ دو لاکھ کا مُنھ موڑ دیا
۴۹
در خیمے پہ کھڑے تھے جو شہ عالی جاہ
روکے ہر ضرب پہ فرماتے تھے ماشاء اللہ
کبھی ہمشیر سے یہ کہتے تھے بانالہ و آہ
بھانجون کے لئے بھینا مری حالت ہے تباہ
لاکھ بے دینون سے دو تشنہ دہن لڑتے ہین
تیر یہ سارے کلیجے پہ مرے پڑتے ہین
۵۰
ہاے دو روز سے پانی نہین دونون نے پیا
کیون رضا دی انھین افسوس یہ کیا مینے کیا
گر پڑے قدمون پہ پہلے مجھے مرنے نہ دیا
کہان پاؤنگا جو اعدا نے انھین مار لیا
اون پہ مین صدقے کہ وہ مجھ پہ فدا ہوتے ہین
ہاے دو شیر مرے مجھسے جدا ہوتے ہین
۵۱
بھینا زینبؑ مجھے جنگاہ تلک جانے دو
دونون معصومون کو اب پھیر کے لے آنے دو
دل ہے بیتاب اونھین چھاتی سے لپٹانے دو
اونکے بدلے مجھے شمشیر و سنان کھانے دو
باغ سے میرے کلیجے کو بچاؤ بھینا
ایسی دولت کو نہ ہاتھون سے گنواؤ بھینا
۵۲
پھر نہ ہاتھ آئینگے ڈھونڈوگی اگر لیکر چراغ
انھین دو پھولون سے آباد رہے گا ترا باغ
یہ جئین گے تو ہمیشہ ہے تمھین غم سے فراغ
بھائی صدقے مری خاطر نہ سہو بیٹون کا داغ
اب بُلا لو اونھین شپیرؑ یہ احسان کرو
بھانجون پر مری بھینا مجھے قربان کرو
۵۳
یہ سخن کہکے چلے رن کو شہ عرش جناب
رنگ چہرے سے اوڑا ہوگئی زینبؑ بیتاب
بھائی کو ڈیوڑھی سے چلائی یہ وہ سینہ کباب
جاؤ میدان کو نہ صدقے گئی پھر آؤ شتاب
تم بڑھاتے ہو قدم ہاتھون کو ملتی ہون مین
بال کھولے ہوے ڈیورھی سے نکلتی ہون مین
۵۴
رن مین جاؤ نہ خدا کے لئے وہان پڑتے ہین تیر
مار بیٹھے نہ کوئی اہلِ شقاوت شمشیر
تم ہوے زخمی تو جائی جیئے گی ہمشیر
بھینا صدقے نہ کرو حال تم اپنا تغیر
داغ ان دونون کے خوش ہوکے سہونگی بھائی
تم نہ ہوگے تو کہین کی نہ رہونگی بھائی
۵۵
مین تو روتی نہین کیون آنسو بہاتے ہین آپ
مجکو تو شادی ہے خم کس لئے کھاتے ہین آپ
وہ ہین کچھ چیز جنھین لینے کو جاتے ہین آپ
واری کیون کسلئے زحمت یہ اوٹھاتے ہین آپ
بھانجے صدقے مین صدقے مرا شوہر صدقے
آپ کے نقش کفِ پا پہ مرا سر صدقے
۵۶
آپ کہتے ہین بہن مجکو باشفاقِ تمام
اپنے دل سے تو مین لونڈی ہون وہ دونون ہین غلام
قتل ہو جائینگے جسوقت مرے گل اندام
جاکے لے آئینگے عباس سوے لشکر شام
آپکو ہاتھ نہ مُردون کو لگانے دونگی
مین تو لاشے بھی اوٹھانے کو نہ جانے دونگی
۵۷
آیئے آپکو زہراؑ و پیمبرؑ کی قسم
آپکو شیرِ خدا کے سر اطہر کی قسم
آپکو لختِ دلِ حضرتِ شبرؑ کی قسم
سر عباسؑ و علی اکبرؑ و اصغرؑ کی قسم
تیغین وان لاکھون چمکتی ہین نہ جاؤ بھائی
واسطہ خالقِ اکبر کا پھر آؤ بھائی
۵۸
قسمین زینبؑ نے جو دین ہوگئے حضرت ناچار
روکے فرمایا بہن مین تری الفت کے نثار
کب تلک مجکو بچائے گی تو اے سینہ فگار
آج حلقوم ہے شپیر کا اور تیغ کی وہار
ہے یقین پیٹتی خیمے سے نکل آؤگی
ذبح ہوتے مجھے دیکھوگی تو مر جاؤگی
۵۹
زخمی ہونے کا مرے تمجکو ہے اسوقت خیال
لاکھون تلوارین جو کھاؤن گا تو کیا ہوئیگا حال
لاش گھوڑون سے کرینگے جو ستمگر پامال
ہاے اوسوقت بہن ہوئیگا کیا تمکو ملال
نیزے پر سر تنِ مجروح زمین پر ہوگا
زخمی لاشے کو کفن بھی نہ میسر ہوگا
۶۰
سنکے یہ خاک پہ غش کھاکے گری زینبؑ زار
سر لیا دوڑ کے آغوش مین شہہ نے یکبار
یہان تو تھی بیبیون مین گریہ و زاری کی پکار
دونون بچے وہان مجروح ہوے آخرکار
پینچ عمامون کے کٹ کٹ گئے شمشیرون سے
چھوٹی سی چھاتیان غربال ہوئین تیرون سے
۶۱
زخمی سینون پہ لگے جبکہ ستم کے نیزے
گردنین جُھک گئین غش کھاکے وہ معصوم گرے
ہوئی اعدا مین خوشی فتح کے نقارے بجے
شور تھا کاٹ لو معصومون کے سر خنجر سے
کرین منت بھی تو سننا نہ سخن دونون کے
شہہ کو دکھلا دو تڑپتے ہوے تن دونون کے
۶۲
اک لعین دوڑا گیا خیمہ سرور کے قرین
ہاتھ اوٹھا کریہ پکارا کہ کہان ہین شہہ دین
بھانجے قتل ہوے اونکو خبر یہ کہ نہین
کہو زینبؑ سے کہ سر کھول کے پیٹے وہ حزین
وہ تو مارے گئے بیٹون کو کہان پالے گی
رن مین اب بھائی کے بدلے کسے بھجوائیگی
۶۳
وہ پڑے لوٹتے ہین خاک پہ دونون گلرو
کھینچتا ہے پسرِ سعد پکڑ کر گیسو
زخم پھٹ پھٹ گئے ہین خاک پہ بہتا ہے لہو
شمر اب کاٹتا ہے دونو کے خنجر سے گلے
ستمِ نو کی یہ لشکر نے بنا ڈالی ہے
کٹ چکین سر تو پھر اب لاشون کی پامالی ہے
۶۴
سنکے یہ غل شہہ مظلوم نے رو رو کے کہا
بھانجے قتل ہوے ہاے غضب واویلا
اوڑ گیا سُنتے ہی یہ رنگ رخ زینبؑ کا
نکلے خیمے سے شہ تشنہ دہن ننگے پا
تھامے ہاتھونس ے جگر جانبِ جنگاہ چلے
قاسمؑ و اکبرؑ و عباسؑ بھی ہمراہ چلے
۶۵
بھانجون کے لیئے بیتاب تھا دل روتے تھے شاہ
تیغ تھی ہاتھ مین اور آنکھون مین عالم تھا سیاہ
روکے فرماتے تھے دے داد مری یا اللہ
بھانجون کو مرے بیجان کیا بے بیجرم و گناہ
۶۶
پہونچے لاشون پہ جو دونون کے جناب شپیرؑ
دیکھا بیدم ہین پڑے خاک پہ وہ ماہِ منیر
چاند سے سینون مین معصومون کے پیوست ہین تیر
کہین نیزون کے جراحت کہین زخم شمشیر
پیاس سے نکلی جو ہین جسم سے جانین باہر
برگ گُل سی نکل آئی ہین زبانین باہر
۶۷
شاہ نے خاک سے رو رو کے اوٹھائے لاشے
مُنھ پہ مُنھ رکھ دیا چھاتی سے لگائے لاشے
ڈال کر گھوڑونپہ خیمے مین جو لائے لاشے
بولین زینبؑ مرے فرزندون کے آئے لاشے
غم نہین اسکا کہ یہ لاڈلے بیجان ہوے
عید ہے آج کہ بھائی پہ یہ قربان ہوے
۶۸
دیکھ کر لاشون کو بیبیون سے کی گفتار
بھائی کے فدیہ جو ہین انپہ مجھے آتا ہے پیار
وہی دونون نے کیا کر گئے تھے جو اقرار
مرے فرزندون کے لاشون پہ کرو مجکو نثار
حق نے کیا مرتبہ ان دونون کو امداد کیا
دودھ لو بخشون کہ بیٹون نے مجھے شاد کیا
۶۹
سنکر یہ غل ہوا رونے کا حرم مین برپا
چھاتیان پیٹتی تھین بیبیان باندھے حلقا
کہتے تھے لپٹے ہوے لاشون سے شاہ دوسرا
اے مرے بہانجو زہراؑ کا پسر تمپہ فدا
تشنہ کامی کا بڑا رنج اوٹھایا تمنے
ہائے پانی بھی دمِ مرگ نہ پایا تمنے
۷۰
بولین زینبؑ مجھے وسواس ہے اے بھائی جان
ہاتھ مُردون کو لگاؤ نہ مین تمپر قربان
ہوے حضرت کی بلا لے کے یہ دونون بیجان
سو غلام ایسے فدا آپ پہ یا شاہِ زمان
جو وفادار ہین آقا پہ فدا ہوتے ہین
آپ صدقے گئی کیون انکے لیئے روتے ہین
۷۱
روکے حضرت نے یہ فرمایا کہ بھینا بخدا
ٹکڑے دو میرے کلیجے کے ہوے آج جدا
دونون معصومون پہ واللہ ترحم کی ہے جا
پیار بھی کرلو انھین دودھ بھی بخشو بھینا
اشک آنکھون سے دم نزع پڑے بہتے تھے
مان کو مرتے ہوے دیکھا نہ یہی کہتے تھے
۷۲
یہ جو شہ نے کہا ٹکڑے ہوا زینبؑ کا جگر
گر پڑی خاک پہ لاشون کی بلائین لیکر
دونون فرزندون کے قدمون پہ کبھی رکھتی تھی سر
کبھی کہتی مرے پیارون تصدق تمپر
کیا ہی جرأت سے لڑے واہ بڑا کام کیا
سرخرو آپ ہوے اور مرا نام کیا
۷۳
جلد موت آگئی دولہ بھی نہ بنّے پائے
چاند سے چہرون پہ سہرے نہ مجھے دکھلائے
گھر سے بُھوکے گئے تھے زخم بدن پر کھائے
مجھسے ملنے کے لیئے خون مین نہا کر اائے
ہاے زندہ تمھین اے پیارو نہ دیکھا مان نے
دودھ بخشانے کو کہتے تھے سو بخشا مان نے
۷۴
کہکے یہ خاک پہ غش ہوگئی زینبؑ یکبار
لیگئے بھانجون کی لاشین امامِ ابرار
کر انیسؔ اب تو خدا سے یہ دعا بادلِ زار
بخشدے جرم گزشتہ کو مرے یا غفار
اس گنہہ گار پہ کر رحم نبیؐ کا صدقہ
واسطہ حضرتِ زہرا کا علی کا صدقہ

سلام
۱
اے مجری ہے سب کا مقدر جدا جدا
رتبے مین ہین گدا و تونگر جدا جدا
۲
کہتے ہین جمع کرکے ملک اشکِ مومنین
شیشون مین رکھتے جاؤ یہ گوہر جدا جدا
۳
رنمین ہر اک  نے ابنِ شہ ذوالفقار کو
دکھلائے اپنی تیغ کے جوہر جدا جدا
۴
آتی جراحتِ تنِ سرور شمار مین
ہوتے جو زخمِ نیزہ و خنجر جدا جدا
۵
سب منزل جہان مین مسافر عدم کے ہین
سب کا وطن ہے ایک ہی اور گھر جدا جدا
۶
مقتل سے شہر شہر گئے طائرانِ دشت
سبطِ نبیؐ کے خون مین بہرے پر جدا جدا
۷
اسطرح سر شہیدون کے تھے برسرِ سنان
جسطرح ہوئین ماہ سے اختر جدا جدا
۸
بہر تصدقِ گلِ زہراؑ چمن مین ہین
سب غنچے مٹھیون مین لیئے زر جدا جدا
۹
تھے وقتِ دفن وا لب زخمِ تنِ حسینؑ
آتی تھی صوتِ اللہ اکبر جدا جدا
۱۰
حورین علیؑ سے کہتی تھین پیاسون کے واسطے
رکھے ہین بہر کے پانی کے ساغر جدا جدا
۱۱
ہوتے جو اونکے سامنے ستردوتن شہید
ماتم سبھون کا کرتے پیمبرؐ جدا جدا
قطعہ
۱۲
زینبؑ یہ بولین بیٹون سے باہم چلے تو ہو
لڑیو سپاہِ شام سے جاکر جدا جدا
۱۳
جرات مین ایک سے ہو پہ جی چاہتا ہے آج
دکھلاؤ شانِ حیدرؑ و جعفرؑ جدا جدا
۱۴
کہتی تھی بانو چھاتی سے لگجاؤ آن کر
پھرتے ہو مان سے کیون علی اکبرؑ جدا جدا
