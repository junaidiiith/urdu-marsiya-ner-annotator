نقوش، انیس نمبر
 www.emarsiya.com

مرثیہ 15
اے شمع زباں انجمن افروز بیاں ہو

اے شمع زباں انجمن افروز بیاں ہو
اے زلف سخن طور کے شعلے کا دھواں ہو
اے برق شرر ریز قلم نور فشاں ہو
اے مصرع موزوں، علم کاہ کشاں ہو
ہر حرف پہ مہتاب کا اک ہالہ بنا دے
ہر دائرہ اک شعلۂ جوالہ بنا دے

اے طوطی نطق آج شکر ریز ثنا ہو
اے بلبل بستان سخن نغمہ سرا ہو
اے لوح چراغ ید بیضا کی ضیا ہو
اے سطر تو اعجاز سے موسیٰؑ کا عصا ہو
مشتاق ہیں سب دن کو رخ ماہ دکھا دے
تصویر جمالِ اسد اللہ دکھا دے

کس شیر کی آمد ہے کہیں دل نہ دہل جائیں
ہر صاحب دل ناد علیؑ پڑھ کے سنبھل جائیں
ہاں بھیڑ میں مشتاق زیارت نہ کچل جائیں
بینائی سے بھی مردم چشم آگے نہ نکل جائیں
سب بزم کرے قدرت باری کا تماشا
دکھلا دے بہادر کی سواری کا تماشا

تازی تہہ راں برچھیاں پھر آتا ہے دیکھو
سایہ بھی پری بن کے اڑا جاتا ہے دیکھو
پنجہ وہ چمک برق کی دکھلاتا ہے دیکھو
غازی کی سواری کا جلوس آتا ہے دیکھو
کیوں ہو نہ یہ شوکت یہ علمدار ہے کس کا
کیوں رعب نہ چھائے کہ یہ دلدار ہے کس کا

کیا صولت و شوکت ہے زہے دبدبہ و جاہ
خامے کی زباں ہے کہ کھنچا ہے الف آہ
موئے تن ضیغم کا قلم صورت روباه
تحریر میں دیتا ہے صدا یا اسد الله
شنجرف سے غازی کا جو نام اس نے لکھا ہے
خامہ بھی مرا منہ سے لہو ڈال رہا ہے

وہ زور کہ خیبر سا جو در ہو تو اٹھا لیں
وہ عدل کہ شاہیں سے کبوتر کو چھڑا لیں
وہ رحم کہ کشتی کو تباہی سے بچا لیں
وہ حلم کہ مارے کوئی تلواریں تو کھا لیں
وہ حسن کہ خورشید کا منہ زرد ہے جس سے
گرمی وہ ہے کافور قمر سرد ہے جس سے

رخسارۂ رنگیں کی زہے قدر زہے شاں
دکھلاتا ہے آئینہ شبنم گل خنداں
ہالہ خط زیبا ہے تو عارض مہ تاباں
یا خضرؑ ہیں ہاتھوں پہ اٹھائے ہوئے قرآں
زنگی ہیں کہ دورِ مہ تاباں کو لیے ہیں
پریاں ہیں کہ حلقے میں سلیماں کو لیے ہیں

تھا ذہن میں تعریف دہن کیجئے مرقوم
جو ہو گیا خامه صفت نقطۂ موہوم
توصیف کمر کی کد و کاوش ہوئی منظوم
عنقا کی طرح لفظ تو ہیں پر نہیں مفہوم
مژگاں کی صفت نیش زن عرق سخن ہے
آنکھوں کا جو ڈورا ہے وہ مضمون ہرن ہے

ہے چشم کا سینہ کی صفائی پہ نظارہ
آہو شب مہتاب میں بھرتا ہے طرارہ
تل ہے رخ روشن پہ کہ ہے چاند پہ تارہ
یا آتش خورشید سے اٹھا ہے شراره
میزان تفکر میں یہ شے تُل نہیں سکتی
خورشید سے شبنم کی گرہ کھل نہیں سکتی

اک قد کی صفت ہو نہ دو عالم کی زباں سے
ہاں عالم بالا کی خبر آئے کہاں سے
اک مصرع موزوں نہ ہوا سرو رواں سے
اک سطر بھی لکھی نہ گئی کاہ کشاں سے
شمشاد میں صدعیب بیانی نظر آیا
طوبیٰ میں نہ یہ لطف روانی نظر آیا

ہے ماہی دریائے فنا تیغ دلاور
گھاٹ اس کا ہے موج غصب خالق اکبر
کیا میان میں رہتی ہے یہ شمشیر دو پیکر
بیضہ میں ہے شہباز اجل کھولے ہوئے پر
آیا ہے یہ مضمون سماعت میں کسی کی
دو انگلیاں ہیں کلّہ اژدر میں علیؑ کی

سرعت میں یہ شبدیز سبک تاز ہے یکتا
گردوں نے نشاں پاؤں کا تا دشت نہ پایا
گلزار میں گر جائے جو کف اس کے دہن کا
سبزے کے عوض خاک سے طاؤس ہوں پیدا
دریا سے جو دکھلا کے تگاپو نکل آئے
مچھلی کے عوض بحر سے آہو نکل آئے

اڑ کر جو کرے کوہ کے دامن پہ گزارا
ہو کبک کی رفتار میں آہو کا طرارا
سرعت وہ کرے جست جو گلشن میں قضارا
ہر بیضۂ بلبل سے نکل آئے چکارا
سرپٹ میں اگر عرض سے تا چرخ گزر ہو
یہ جلد پھرے لعل سے باہر نہ شرر ہو

کیا دبدبہ کیا رعب ہے کیا جرأت و ہمت
دریائے وفا موج کرم ابر مرؤت
مشہور ہے جو ہے انھیں شبیر سے الفت
حضرت کو بھی ہے سب سے سوا ان سے محبت
ہر جا یہی چرچے یہی شہرے یہی غل تھے
وہ سرو یہ قمری تھے وہ بلبل تھے یہ گل تھے

خدمت سے علاقہ تھا اطاعت سے سروکار
دن رات کیا کرتے تھے شبیر کا دربار
جاتے تھے کہیں گھر سے جو باہر شہ ابرار
ہوتے تھے جلو میں یہ لگائے ہوئے تلوار
آقا کی طرف منہ تو نظر دامن زیں پر
اک تیغ پہ ہاتھ اک رکاب شہ دیں پر

گھوڑے کو جدھر پھیر کے شاہ امم آئے
لپٹے ہوئے رہوار سے یہ بھی بہم آئے
سایہ کی طرح ساتھ ہی کھولے علم آئے
پیچھے یہ سواری کے بھی دو دو قدم آئے
آقا کے لیے خلی کے سب چین کو چھوڑا
تنہا نہ کبھی قبلہ کونین کو چھوڑا

بھائی کی طرف دیکھ کے فرماتے تھے سرور
کیوں مجھ کو خجل کرتے ہو عباس دلاور
خدمت کی اطاعت کی بھی کچھ حد ہے برادر
بس تھک گئے گھوڑے پہ چڑھو بہر پیمبر
ان تلووں میں کانٹے کہیں گڑ جائیں گے بھائی
پیدل نہ چلو آبلے پڑ جائیں گے بھائی

یوں دست ادب باندھ کے کہتا تھا وہ ضیغم
خادم کی یہ طاقت نہیں اے قبلۂ عالم
فدوی کے لیے آپ کے اشفاق ہیں کیا کم
ہے بے ادبی گھوڑے پہ کس طرح چڑھیں ہم
خدمت ہے یہ کیا کون سا یہ کار ہے آقا
کس دن کے لیے پھر یہ نمک خوار ہے آقا

آقا کی اطاعت میں تکلف نہیں کرتے
ہم راحت دُنیا پہ کبھی تف نہیں کرتے
جانباز تو مرنے پہ توقف نہیں کرتے
سر پر چلیں آرے تو کبھی اُف نہیں کرتے
حضرت! مجھے کیا کم ہیں شہ قلعہ شکن سے
شہ کہتے تھے تم مجھ کو زیادہ ہو حسنؑ سے

غازی سے کوئی شخص جو کرتا تھا یہ گفتار
ہم سنتے ہیں بھائی ہیں تمھارے شہ ابرار
یہ کام یہ خدمت تمھیں زیبا نہیں زنہار
فرماتے تھے پھر یہ نہ کبھی کہنا خبردار
کفش ان کی اٹھاتا ہوں یہی کام ہے میرا
جانباز حسین ابن علی نام ہے میرا

جو ان کا ہے رتبہ میری عزت تو نہیں ہے
جو شان ہے، ان کی میری شوکت تو نہیں ہے
گر ہے تو قرابت ہے امامت تو نہیں ہے
پشتی پہ میری مہر نبوت تو نہیں ہے
حرمت بھی تو آقا کے تعشق سے ملی ہے
عزت انہی قدموں کے تصدق سے ملی ہے

ماں ہے مری ہم مرتبہ فاطمۂ زهراؑ
عباس کا ہے احمد مختار سا نانا
گو بھائی ہیں لیکن مجھے کہنا نہیں زیبا
میں ان کا غلام اور مرے شبیر ہیں آقا
ماں نے اسی سرکار گرامی میں دیا ہے
کچھ تو ہے جو بابا نے غلامی میں دیا ہے

جانبازی عباس وفادار کہوں کیا
پروانہ بھی یوں شمع کا ہوتا نہیں شیدا
گردش میں جو سر گرم ہوا گنبد خضرا
کوفے سے گئے گھر کے شہ یثرب و بطحا
پانی جو ہوا بند شہنشاہ امم پر
اک ابر الم چھا گیا سقائے حرم پر

جس دم ہوئی صبح شب عاشور نمودار
آقا پہ فدا ہونے لگے یاور و انصار
حضرت کے یگانے ہوئے مرنے پہ جو تیار
تصویر الم بن گئے عباس علمدار
مانگی نہ رضا صاحب غیرت تو بڑے تھے
تلوار کو ٹیکے ہوئے خاموش کھڑے تھے

جنت کو گئے مسلم مظلوم کے دلبند
ٹکڑے ہوئے تلواروں سے زینبؑ کے جگر بند
جب قاسم نوشاہ زمیں کے ہوئے پیوند
صدمہ یہ ہو اس سے علمدار کو دہ چند
رخصت جو نہ ملتی تھی تو گھبراتے تھے عباسؑ
تیغ دو زباں تول کے رہ جاتے تھے عباسؑ

یہ دیکھ کے بس اور بھی حضرت کو ہوئی یاس
دل تھامے ہوئے ہاتھوں سے زینبؑ کے گئے پاس
رو کر کہا بھائی سے تو ہم ہو چکے بے آس
روکو بہن! اب ہم سے تو رکتے نہیں عباسؑ
ہتھیار تو باندھے ہیں علم کھولے ہوئے ہیں
مرنے کی ہے دھن تیغ دو دم تولے ہوئے ہیں

خواہر! تمھیں انصاف کرو بہر پیمبرؐ
کیوں کر میں کہوں مرنے کو تم جاؤ برادر
سمجھاؤ انھیں کچھ تمھیں اے دختر حیدر
مجھ سے تو وہ روٹھے ہیں میں روکوں انھیں کیونکر
غصہ ہے بہت شیر الہی کے خلف کو
ایسا نہ کہیں ہو چلے جائیں نجف کو

بھائی سے یہ کہہ دو نہ رضا دیجیو زنہار
کہہ دو یہ سکینہؑ سے کہ عمو سے خبردار
گر تم سے کریں پیاس بجھانے کا وہ اقرار
تم کہنا کہ حضرت مجھے پانی نہیں درکار
باتوں میں چا کی نہ بہل جائیو بیٹی!
گودی سے اتاریں تو مچل جائیو بیٹی!

یہ سنتے ہی زینب پہ ہو ا صدمہ جانکاہ
فضہ سے کہا جلد ابھی جا سوئے جنگاہ
کہنا میری جانب سے کہ اے ابن یدالله
آپ آئے نہیں عرصہ سے ہم دیکھتے ہیں راہ
دیکھی نہیں جو صبح سے تصویر تمھاری
واری گئی بے تاب ہیں ہمشیر تمھاری

فضہ نے وہاں جا کے جو کلمے یہ سنائے
عباس چلے خیمہ کو سر اپنا جھکائے
زینب کو جو عباس دلاور نظر آئے
چلائی کہ لوگو! کوئی مسند کو بچھائے
تعظیم کو زینب جو بڑھیں رُک گئے عباس
مجرا کیا قدموں کی طرف جھک گئے عباس

ہمشیر نے سر بھائی کا چھاتی سے لگایا
لے جا کے انھیں دوسرے خیمے میں بٹھایا
کس پیار سے لے لے کے بلائیں یہ سنایا
بھیا! تمھیں کچھ کہنے کو میں نے ہے بلایا
مقبول نہ ہو عرض تو خاموش رہوں میں
اے بھائی! جو کہنا میرا مانو تو کہوں میں

اللہ رکھے تم کو سلامت میرے سر پر
میں جانتی ہوں زندہ ہیں آفاق میں حیدر
زہراؑ ہیں علی ہیں نہ حسن ہیں نہ پیمبرؐ
شبیر کی اک جان ہے یا تم ہو برادر
اب فاتح خیبر کی کمائی ہو تو تم ہو
بابا ہو تو تم ہو میرسے بھائی ہو تو تم ہو

عباس نے کی باندھ کے ہاتھوں کو یہ گفتار
مخدومۂ عالم مجھے کیجیے نہ گنہ گار
بھائی وہ تمھارے ہیں جو عالم کے ہیں مختار
فدوی تو غلاموں کے برابر نہیں زنہار
کس کام کا پھر ہے جو نہ کام آئے گا عباس
حکم آپ کا آنکھوں سے بجا لائے گا عباس

زینب نے کہا اے خلف ضیغم یزداں
کیوں روٹھے ہو تم سبط پیمبرؐ سے میں قرباں
کیا تم نے کہا روتے ہیں کیوں سرورِ ذیشاں
فرماتے ہیں اب بھائی کی رخصت کا ہے ساماں
گر تم سے بچھڑنے کی خبر پائیں گے بھائی
واللہ تڑپ کر ابھی مر جائیں گے بھائی

روتے ہیں عجب درد سے شاہنشہ خوشخو
بھائی کو رلاؤ یہ مناسب نہیں تم کو
مر جائیں گے ایذائے جُدائی نہ انھیں دو
لو آگے وہی تم کو منا لیں جو خفا ہو
شبیرؑ کو بھی عشق مری جاں ہے تمھارا
بھائی کو نہ چھوڑو گے تو احساں ہے تمھارا

اللہ نہ اب موت کسی کی ہمیں دکھلائے
تم دونوں سلامت رہو زینبؑ کی اجل آئے
دو بھائیوں کے ہاتھ سے ہمشیر کفن پائے
زندہ تمھیں دنیا میں بہن چھوڑ کے جائے
جب یاد کرو زینبؑ دلگیر کو روؤ
میں روؤں نہ تم کو تم ہی ہمشیر کو روؤ

یہ سنتے ہی عباس کا چہرہ ہوا تغئیر
کی عرض کہ ہے زہر میرے حق میں یہ تقریر
میں سمجھا تھا رخصت مجھے دلوائیں گی ہمشیر
اس کی نہ خبر تھی کہ الٹ جائے گی تقدیر
اب کون ملا دے ہمیں جانبازوں کی صف میں
اماں ہیں مدینے میں تو بابا ہیں نجف میں

کوئی نہیں منظور ہو جس کو میری خاطر
بابا تو ہوئے گلشن جنت کے مسافر
مادر بھی نہیں یاں کہ وہ ہوں درد سے ماہر
زہرا کی صدا آئی کہ یہ ماں تو ہے حاضر
میں تو ہوں اگر کوئی ترا یاں نہیں بیٹا!
عباس علیؑ کیا میں تری ماں نہیں بیٹا!

زہرا تو مدد گار ہے پھر کیوں ہو ہراساں
مجھ سے تو کہا ہوتا میں رخصت کا ہوں خواہاں
بس اتنی ہی سی بات پہ روٹھے ہو مری جاں
لو ہم نے اجازت دی سدھارو سوئے میداں
جانباز ہو یا بازوئے شہنشاہ امم ہو
شبیرؑ زیادہ ہیں نہ کچھ تم مجھے کم ہو

زینب! انھیں شبیر کے قدموں پہ گرا دو
لے جا کے برادر سے برادر کو ملا دو
روٹھے ہیں گلے سبط پیمبرؐ کے لگا دو
کہنا مری جانب سے کہ بھائی کو رضا دو
تم روتے ہو یہ مستعد جنگ ہیں بیٹا
اب ان کو نہ روکو یہ بہت تنگ ہیں بیٹا

یہ سنتے ہی آداب بجا لایا وہ جانباز
کی عرض کیا آپ نے خادم کو سرافراز
دنیا میں پسر ہوتا ہے ماں باپ سے ممتاز
پر آپ کے فدوی کا تو ہے آپ ہی سے ناز
بتلا دے کوئی کیا ہمیں ماں باپ نے بخشا
آقا نے علم اذنِ وغا آپ نے بخشا

اقبال سکندر بھی دیا شاہیِ جم بھی
اجلال بھی بخشا ہمیں شوکت بھی حشم بھی
ہمت بھی عنایت بھی سخاوت بھی کرم بھی
سقائی کا رتبہ بھی شہادت بھی علم بھی
سب آپ کی سرکار گرامی کا ہے صدقہ
فرزند پیمبرؐ کی غلامی کا ہے صدقہ

غازی کی ابھی ختم ہوئی تھی نہ یہ گفتار
ناگاہ اٹھا شور کہ آئے شہ ابرار
زینبؑ سے کہا کان میں اے خواہر غم خوار
کیوں مرنے پہ راضی ہوئے عباسؑ علمدار
جلادوں میں تنہا نہ ہمیں چھوڑیں گے بھائی
کیوں اب تو نہ بھائی کی کمر توڑیں گے بھائی

زینب نے کہا یہ نہ رکیں گے کسی عنواں
خود ان کی سفارش کے لیے آتی ہیں اماں
فرماتی ہیں شبیر سے کہہ دو کہ میں قرباں
تم کیوں مرے پیارے کو رلاتے ہو میری جاں
بتیس برس دامن دولت میں پلے ہیں
ناز ان کے اٹھا لو کہ یہ مرنے کو چلے ہیں

یہ سنتے ہی اک غم کا لگا تیر جگر پر
کچھ بس نہ چلا رونے لگے سبط پیمبرؐ
چومے کبھی شانے کبھی پیشانی انور
فرمایا ہمیں چھوڑ چلے ہائے برادر
داغ اپنی جوانی کا دیے جاتے ہو بھائی
قوت مری بازو کی لیے جاتے ہو بھائی

عباس علیؑ! تم ہو میرے گھر کا اُجالا
بیٹوں کی طرح ہے تمھیں شبیرؑ نے پالا
ہر بار لگاتا ہے کوئی قلب پہ بھالا
رخصت کروں کیونکر کہ جگہ ہے تہ و بالا
کس منہ سے کہوں سر تہِ شمشیر دھرو تم
کیا تھی یہ تمنا کہ جواں مرگ مرو تم

ہر طرح ہے منظور ہمیں آپ کے خاطر
کیوں روتے ہو لو جاؤ خدا حافظ و ناصر
اک دم کا پس و پیش ہے ہم بھی ہیں مسافر
جا پہنچا کوئی دو قدم اول کوئی آخر
اس قافلے کے ساتھ چلے آئیں گے ہم بھی
منزل پہ سر شام پہنچ جائیں گے ہم بھی

یہ کہہ کے سکینہ کو پکارے شہ ذی شاں
کچھ تم نے سنا مرنے کو جاتے ہیں چچا جاں
لو چاک کرو ننھے سے کرتے کا گریباں
جو کہنا ہو کہہ لو یہ کوئی دم کے ہیں مہماں
ننھی سی زباں خشک دکھا دو انھیں بیٹی!
کیوں مشک چھپا رکھی ہے لا دو انہیں بیٹی!

وہ بولی کہ جاتے ہو تو جلد آئیو عمو
پیاسی ہوں میری مشک بھی بھر لائیو عمو
دیکھو مرے بابا کو نہ رلوائیو عمو
دریا سے نہ کوثر پہ لے جائیو عمو
دیجو نہ دغا اے میرے غم خوار چچا جان
لو مشک یہ حاضر ہے خبردار چچا جان

چھاتی سے لگا کر اسے غازی نے کیا پیار
کاندھے پہ رکھی مشک سجے جسم پہ ہتھیار
اک دوش پہ رکھ کر علم احمد مختار
زینب کو صدا دی کہ برادر سے خبردار
روتے تھے حرم خیمہ میں اک حشر بپا تھا
عباسؑ کی بیٹی کا گریبان پھٹا تھا

دریا کی ترائی میں غضنفر کی ہے آمد
جرّار میں کرّار کے حیدر کی ہے آمد
خیبر شکن و غازی و صفدر کی ہے آمد
اک شور ہے عباسؑ دلاور کی ہے آمد
برہم ہیں صفیں تہلکہ لشکر میں پڑا ہے
کنڈہ کیے تازی در دولت پہ کھڑا ہے

خیمہ سے علم لے کے جو نکلا وہ دلاور
ہالہ سے قمر ابر سے چمکا شہ خاور
طے کر گئے ظلمات کے چشمہ کو سکندر
قرآن ہوا نور کے جزدان سے باہر
بالائے زمیں عیسی گردوں مچل آئے
ماہی کا شکم چیر کے یونس نکل آئے

آنکھوں پہ رکابوں نے جو رکھے قدم پاک
اقبال نے لی اسپ فلک سیر کی فتراک
تڑپا صف برق تپاں توسن چالاک
گرد اڑ کے ہوئی صیقل آئینہ افلاک
مہتاب کا جلوہ رُخ زیبا نے دکھایا
آئینۂ خورشید مسیحا نے دکھایا

پنجہ جو علم کا سر پُرنور پہ چمکا
افلاک پہ خورشید قمر طور پہ چمکا
اک صاعقہ آئینۂ بلور پہ چمکا
تھا تاج مکلل کہ سر حور پہ چمکا
بجلی سی چمک جاتی تھی پنجہ کی ضیا سے
جنت کی ہوا آئی پھریرے کی ہوا سے

کیا عدل ہے کیا رعب ہے کیا صولت و اجلال
ادبار ہے ظالم کا تو مظلوم کا اقبال
خرمن پہ کرے میل جو بجلی تو ہو پامال
شریاں پہ چلے تیغ تو ہو جائے زباں لال
شیروں کا جگر خوف کے پنجہ میں کھنچا ہے
ہر جزو بدن غم کے شکنجہ میں کھنچا ہے

رانوں میں وہ بجلی سا تڑپتا ہوا شبدیز
اڑنا وہ پھریرے کا وہ میدان بلاخیز
پرچم وه سنہرا صفت برق شرر ریز
جھوکوں سے وہ پنجہ کا لچکنا وہ ہوا تیز
رخ پر جو پھریرے سے غبار آتا تھا چھن کے
آئینۂ خورشید میں جوہر ہیں کرن کے

ہر آہ کی سوزن میں پڑے تار نفس کے
پر رکھ دیے بلبل نے دریچوں پہ قفس کے
خرمن سے جو منہ پھیر لیا برق نے ہنس کے
شعلے نے بھی دامن میں ملا عطر کو خس کے
حیران تھے اسد آہوئے دشتی کی طرح سے
لنگر کے قدم اُٹھ گئے کشتی کی طرح سے

اللہ رے رعب حلف حیدرؑ و صفدر
نعرہ جو کیا کانپ گئی فوج ستمگر
اس طرح رجز خواں ہوئے گھوڑے کو بڑھا کر
اے قوم! میں ہوں لخت دل فاتح خیبر
جو فدیہ خالق ہے فدائی ہوں میں اس کا
جو بیکس و مظلوم ہے بھائی ہوں میں اس کا

نکلا ہے شجاعت کا چلن گھر سے ہمارے
مَلتے ہیں جبیں شیر ژیاں در سے ہمارے
مریخ کا تن کانپا ہے ڈر سے ہمارے
کشتی فلک رک گئی لنگر سے ہمارے
اسلام کے ارکان سنبھالے ہیں ہمیں نے
بت خانہ کعبہ سے نکالے ہیں ہمیں نے

طوفاں سے جو ایمن ہے سفینہ ہے ہمارا
گھر عرش ہے جس کا وہ نگینہ ہے ہمارا
مشہور جو ہے عطر پسینہ ہے ہمارا
قرآں جسے کہتے ہیں وہ سینہ ہے ہمارا
دشمن کی بھلائی کو بھی چاہا ہے ہمیں نے
جو منہ سے کہا ہے نباہا ہے ہمیں نے

جن کے ملک و جن پہ ہیں احساں وہ ہمیں ہیں
مشہور جو ہیں دین کے سلطاں وہ ہمیں ہیں
جو مور کو دیں تخت سلیماں وہ ہمیں ہیں
نیزے پہ کریں ختم جو قرآں وہ ہ،یں ہیں
پیاسے ہیں غم تشنہ دہانی نہیں رکھتے
صابر بھی ہم ایسے ہیں کہ ثانی نہیں رکھتے

خوں شہؑ کے پسینہ پہ گرائیں وہ ہمیں ہیں
پھل برچھیوں کے بھوک میں کھائیں وہ ہمیں ہیں
تلوار سے شانوں کو کٹائیں وہ ہمیں ہیں کی
پانی کے لیے خوں میں نہائیں وہ ہمیں ہیں
برگز عوض خوں نہیں لیتے ہیں عدو سے
محراب کو رنگ دیتے ہیں ہم اپنے لہو سے

دو روز سے پانی ہے میسر ہے نہ دانا
پر شاہ ہیں اعجاز امامت سے توانا
سمجھایا بہت جبکہ سکینہ نے نہ مانا
تنگ آ کے سوئے نہر کیا مجھ کو روانا
مرجھایا ہوا فاطمہ زہرا کا چمن ہے
سقا ہوں میں جس کا وہ بہت تشنہ دہن ہے

بن پانی صغیروں کے تڑپنے پہ کرو رحم
دم ننھے سے سینوں میں اٹکنے پہ کرو رحم
گہوارے میں اصغر کے سسکنے پہ کرو رحم
للہ سکینہؑ کے بلکنے پہ کرو رحم
پیاس اب بھی بجھے گی تو ٹھہر جائیں گے بچّے
پانی نہ ملا آج تو مر جائیں گے بچّے

زہراؑ ہی کا ہے آب و نمک خلق میں سارا
بتلاؤ یہ دریا ہے ہمارا کہ تمھارا
آقا کے سبب آج تلک دم نہیں مارا
ہے شرط ابھی چھین لیں دریا کا کنارا
کیا جان تمھاری کہ ہمیں آب نہ دو تم
شہ سا نہ ہو مظلوم نہ یہ ظلم کرو تم

غازی کا سخن سن کے پکارے وہ جفا کار
ان باتوں سے پانی تو نہ دیں گے تمھیں زنہار
بیعت تو ہے منظور تو پھر کچھ نہیں تکرار
لڑنا ہے تو کیا دیر ہے پھر کھینچئے تلوار
پھٹ جائے گا سر شیر الہی کی طرح سے
تڑپو گے پڑے نہر پہ ماہی کی طرح سے

یہ سنتے ہی اس شیر کے تیور پہ بل آیا
طالع میں سیہ رویوں کے دورِ زحل آیا
ہاتھوں کو بڑھائے ہوئے پیک اجل آیا
کاٹھی سے سر تیغ دو پیکر نکل آیا
یوں یاں سے اس کا رخ تاباں نظر آیا
کاکل جو ہٹے ابروئے جاناں نظر آیا

تیغ و سپر و مغفر و گردن پہ نہ ٹهہری
چار آئینہ و بکتر و جوشن پہ نہ ٹھہری
زین و کمر و سینۂ توسن پہ نہ ٹھہری
کیا تھے تن خاکی کہ وہ آہن پہ نہ ٹھہری
ڈھالوں سے دم تیغ عجب رنگ سے نکلا
آئینہ چھپا رنگ میں اور زنگ سے نکلا

بجلی ہوئی اور ابر سپر سے نکل آئی
مردم ہوئی اور چشم کے در سے نکل آئی
تھی مغز کہ ہر گرز کے سر سے نکل آئی
طاقت تھی کہ نیزوں کی کمر سے نکل آئی
پھل تھے شجر نیزہ بے پیر سے نکلے
دم تن گئے جب سینۂ شمشیر سے نکلے

دو کرتی ہوئی دم میں سوار و فرس آئی
بالائے سرو زیر کمر پیش و پس آتی
تھی طائر جاں توڑ کے تن کا قفس آئی
آب اس کی تھی بدلی کہ سروں پر برس آئی
ڈھالوں کی گھٹا تیغ سے سب ہو گئی آخر
طالع جو ہوئی صبح تو شب ہو گئی آخر

لپٹائے دو انگشت میں تارِ نفس لائی
کالے کی طرح قلب سیہ رو کو ڈس آئی
تلواروں کو زنجیر کے جوہر میں کس آئی
بجلی کی طرح ابر پہ ڈھالوں کو بس آتی
کھاتی ہوئی لہریں جو اس انبوہ سے نکلی
اک شور اٹھا سیل فنا کوہ سے نکلی

ناگن کی طرح فوج کو ڈستی ہوئی آئی
بدلی تھی کہ لشکر پہ برستی ہوئی آئی
گلشن میں گل زخم پہ ہنستی ہوئی آئی
پھولوں کی قبا پہن کے بستی ہوئی آئی
سینے کی سپر کاٹ کے رکتی ہوئی نکلی
در تھا جو بہت تنگ جھجکتی ہوئی نکلی

اس تیغ سے چھاتی جو ہر اک ڈھال کی دھڑکی
مچھلی بھی نشانوں میں دہن کھول کے پھڑکی
چمکی کبھی شعلے سے کبھی آگ سے بھڑکی
بجلی کبھی کوندی کبھی تڑپی کبھی کڑکی
تھا شور یہ ہے تیغ کہ سانچہ ہے اجل کا
ہاں منہ کو بچانا یہ طمانچہ ہے اجل کا

تن سرد تھے اس شعلہ آتش کی جھڑپ سے
دل پھٹ گئے اس برقی جہندہ کی تڑپ سے
سر جس نے اٹھایا وہ گری فرق پہ ٹپ سے
بس ہاتھ کا کھنچنا تھا کہ دو ہو گیا چھپ سے
ناری جو فراری ہوئے غولوں کی طرح سے
کٹ کٹ کے سر اڑتے تھے بگولوں کی طرح سے

گھر کر سپہ بغض و حسد سے نکل آئی
تیروں کی بھی نیزوں کی بھی زد سے نکل آئی
دو لاکھ کماں داروں کی حد سے نکل آئی
ضرغام الہی کی مدد سے نکل آئی
ہاں ہاں کا رہا غل سپہ قہر کے اندر
گھوڑے کی جو لی باگ تو تھے نہر کے اندر

یا شیر خدا کہہ کے دھنسا نہر میں ضیغم
پڑھ کر دہن زخم پہ کی نادِ علیؑ دم
موجوں کے اٹھے ہاتھ سلامی کو جو پیہم
سر کو پے تسلیم حبابوں نے کیا خم
تر جسم تھے گرداب کے خشکی تھی دہن پر
پنبہ کف دریا نے رکھا زخم بدن پر

لہرایا جو دریا تو کلیجہ پہ لگا تیر
آنکھوں کے تلے پھرنے لگی بھائی کی تصویر
پانی کی طرف دیکھ کے کی دل سے یہ تقریر
وا حسرت و دردا نہ ہوئے حضرت شبیرؑ
وہ ہوتے تو پھر جیسے گزرنے کا مزا تھا
کیا پیاس میں اس نہر پہ مرنے کا مزا تھا

اس پیاس میں پانی کو کبھی منہ نہ لگاتے
خود پیاسے ہی رہتے مگر آقا کو پلاتے
ہنستے ہوئے تلواروں کے منہ پر چلے جاتے
تیغ آتی تو ابرو پہ کبھی بل بھی نہ لاتے
میزان عنایت میں ابھی تل گئے ہوتے
سب جوہر شمشیر وفا کھل گئے ہوتے

پھر کہہ کے توکلت علی اللہ تعالیٰ
پیاسے رہے اور اسپ کو دریا سے نکالا
مشکیزہ پُر آب کو کاندھے پہ سنبھالا
رستے پہ جما آ کے سواروں کا رسالا
تھا ابر میں خورشید کہ رستے میں جری تھا
پروانے کے جھرمٹ میں چراغ سحری تھا

گھوڑے کو کمانداروں کی صف سے جو نکالا
گرد آکے زرہ پوشوں نے نیزوں کو سنبھالا
لڑ بھڑ کے جو اس آفت جانکاہ کو ٹالا
پھر چھا گیا جو گرد سواروں کا رسالا
زخموں سے نہ طاقت تھی جو حیدر کے خلف میں
اس صنف سے جو نکلے تو گھرے دوسری صف میں

دریا سے چلے آتے تھے اُمڈے ہوئے سفار
لشکر میں گھرے جاتے تھے عباسؑ علمدار
ہر سو تھی کمانوں کی کڑک تیغوں کی جھنکار
تلواروں کا واں مینہ تھا ادھر تیروں کی بوچھار
چھینٹیں تھیں لہو کی علم سرورِ دیں پر
خوں بہکے پھریرے سے ٹپکتا تھا زمیں پر

واں حال یہ تھا غش تھے ادھر سبط پیمبرؐ
سر سجدے میں تھا ہاتھوں پہ عمامۂ اطہر
فرماتے تھے بیکس ہوں میں اے خالق اکبر
کر رحم بچھڑتا ہے برادر سے برادر
مجھ پر نہیں تو اپنی کریمی پہ نظر کر
عباس کے بچوں کی یتیمی پہ نظر کر

واں دھوپ میں مشغول دعا تھے شہ ذی جاہ
یاں شق سر عباس ہوا گرز سے ناگاہ
گھوڑے یہ نہ سنبھلا تھا ابھی ابن ید اللہ
جو شانے پہ اک پڑ گئی شمشیر ستم آہ
دیکھا طرف راست جو غازی نے پلٹ کر
یاں دوسرا شانہ بھی گرا خاک پہ کٹ کر

تیورا گئے تھرا گئے عباسؑ علمدار
ٹھنڈا ہوا گر کہ علم احمدؐ مختار
دانتوں میں لیے مشک کو غش میں تھا وہ جرار
اک تیر ستم دیدۂ حق بیں کے ہوا پار
خوں بہنے لگا آنکھ سے جی ہو گیا سن سے
لی سینے پہ چھٹ کر جو گری مشک دہن سے

غش آنے لگا تھا کہ برادر کو پکارا
جلد آئیے اے قبلہ کونین خدا را
کام آیا یہ خادم یہ نمک خوار تمھارا
پانی کے لیے آپ کا سقہ گیا مارا
جلد آؤ گے تو غول یہ ہٹ جائے گا آقا!
گر دیر ہوئی سر مرا کٹ جائے گا آقا!

یہ سنتے ہی عباس کے لاشے پہ گئے شاہ
بھائی کو نہ پہچانا یہ تھا ضعف بصر آہ
اکبر سے کہا جان پدر بھولے ہیں ہم راہ
تم لاش برادر کی دکھا دو ہمیں للہ
ان کا تو نہیں یہ تن صد پاش ہے بیٹا!
یہ تو کوئی بن بازوؤں کی لاش ہے بیٹا!

رو کر کہا اکبرؑ نے یا سید خوشخو
کاٹے ہیں لعینوں نے چچا جان کے بازو
دیکھو یہ ہیں منہ مشک پہ رکھے ہوئے عمو
اک آنکھ سے بہتا ہے لہو ایک سے آنسو
سینہ پہ علم دم کے کشا کش میں پڑے ہیں
شانوں کو کٹائے ہوئے بیہوش پڑے ہیں

شہؑ بولے کہ آواز سناتے نہیں بھائی
تسلیم کو اب ہاتھ اُٹھاتے نہیں بھائی
ہے دل میں کہاں درد بتاتے نہیں بھائی
کیا حال ہے پہچانے بھی جاتے نہیں بھائی
چھاتی سے لپٹتے نہیں کیوں ہم سے جدا ہو
آنے میں ہوئی دیر ہمیں اتنے خفا ہو

یہ سنتے ہی بس ہوش میں آیا جو وہ جرّار
شہ بولے چلو خیمہ میں عباس علمدار
رو کر کہا غازی نے کہ یا سید ابرار
لاشہ مرا لے جائیے گا گھر میں نہ زنہار
جانباز نہیں خیمے میں اب جانے کے قابل
واللہ مِرا منہ نہیں دکھلانے کے قابل

مولا میرے ہے مجھ کو سکینہ سے ندامت
پانی نہ ملا ہو گئی مٹی میری محنت
مشکیزہ نہ چھٹتا تو نکلتی میری حسرت
شہ نے کہا تم کیا کرو یہ پیاسوں کی قسمت
کیوں منہ کو چھپائے ہوئے ہو ریت سے بھائی
اچھا نہ اٹھائیں گے تمھیں کھیت سے بھائی

کھنچتی ہیں رگیں تن کی عرق سے ہے جبیں تر
سچ سچ کہو کیا حال ہے عباس دلاور
غازی نے کہا کوچ ہمارا ہے برادر
لہریں ہمیں دکھلا رہا ہے چشمۂ کوثر
کیا رُوح کو جنت کی ہوا بھاتی ہے آقا
کچھ سیب کی خوشبو سی چلی آتی ہے آقا

اب چند نفس اور ہے مہماں یہ مسافر
آئے ہیں علیؑ ہیں ملک الموت بھی حاضر
ہم جاتے ہیں لو بھائی خدا حافظ و ناصر
یہ کہتے ہی کلمہ پڑھا اور ہو گئے آخر
جو حق غلامی تھا ادا کر گئے عباسؑ
ٹوٹی کمر سبط نبیؐ مر گئے عباسؑ

لاشے سے لپٹ کر شہ مظلوم پکارے
عباسؑ ہمیں چھوڑ کے دریا سے سدھارے
بیکس کی نہ غربت پہ نظر کی مرے پیارے
اب کون اٹھا لائے گا لاشے کو ہمارے
پردیس میں برباد ہمیں کر گئے بھائی
ہم جیتے رہے خلق میں تم مر گئے بھائی

یہ کہہ کے اُٹھے لاش سے شاہنشہ خوشخو
کاندھے پہ علم رکھ کے چلے اکبرؑ مہرو
تا خیمہ جو پہنچے تو اٹھا شور یہ ہر سو
میدان سے حضرت کا پھرا قوت بازو
سائے میں پھریرے کے شہنشاہ امم ہے
عباسؑ وہ آتے ہیں وہ کاندھے پہ علم ہے

ناگہ علم سید اکرم نظر آیا
مثل قمر سبط نبیؐ خم نظر آیا
آلوده خوں پنجہ و پرچم نظر آیا
اک بیکسی و یاس کا عالم نظر آیا
خونبار پھریرہ تھا علمدار کے غم میں
تیروں سے چھدی مشک لٹکتی تھی علم میں

چلائی سکینہ کہ مجھے آتا ہے وسواس
ہے ہے علم آیا مگر آتے نہیں عباس
مشکیزہ بھی خالی ہے ہوئی پانی سے اب یاس
کھو بیٹھی چچا جان کو میں اور نہ بجھی پیاس
پانی سے بھری مشک ہماری نہیں آئی
یہ کیا کہ جلوس آیا سواری نہیں آئی

رَن سے جو علم لاتے ہیں بھیا علی اکبر
دریا پہ چچا جان کہاں چھپ رہے جا کر
کیوں تیروں سے چھلنی ہے مری مشک سراسر
خم ہو گئی ہے کیوں کمر سبط پیمبرؐ
دریا پہ وہ کیا قتل ہوئے تیغ جفا سے
بُو آتی ہے عمو کی پھریرے کی ہوا سے

یہ کہہ کے گری خاک پہ وہ بیکس و مضطر
صف باندھ کے سب بیبیوں نے کھول دیے سر
تھی زیر علم زوجہ عباس دلاور
حلقہ کیے جو گرد تھے ناموس پیمبرؐ
ماؤں کے منہ تو گرد مصیبت سے اٹے تھے
بچوں کے بھی کرتوں کے گریبان پھٹے تھے

کہتی تھی یہ زینب مرے بھائی ترے قرباں
چلاتے تھے ہمشکل نبی ہائے چچا جاں
عباس کا فرزند کیے چاک گریباں
کہنا تھا کہ چادر تو ذرا اوڑھ لو اماں
سقائے سکینہ یہ خبر پائیں تو کیا ہو
سر ننگے ہو بابا ابھی جائیں تو کیا ہو

لو اچھا ہمیں کیا ہے نہ آپ اوڑھیے چادر
ہم نہر سے بابا کو بلا لاتے ہیں جا کر
کس کا ہے یہ ماتم ہمیں بتلاؤ تو مادر
کیا رن سے خبر لائے ہیں بھیا علی اکبر
اس شہر سے کیا جانب کوثر گئے بابا
سر کھولا ہے کیوں آپ نے کیا مر گئے بابا

رو رو کے یہ عباسؑ کی زوجہ نے پکارا
جس کے لیے پردہ تھا وہ دنیا سے سدھارا
سر کھولوں نہ کیونکر مرا وارث گیا مارا
ماں رانڈ ہوئی قتل ہوا باپ تمھارا
بے گھر ہوئی بے در ہوئی محتاج ہوئے تم
مارے گئے عباسؑ یتیم آج ہوئے تم

پھر منہ طرف نہر کیا اور یہ سنایا
والی! مری غربت پہ تمھیں رحم نہ آیا
ویراں مرا گھر کر گئے جنگل کو بسایا
کٹنے کا رنڈاپے کے ٹھکانہ نہ بتایا
صاحب غم فرقت نہ مجھے دے گئے ہوتے
لونڈی کو بھی خدمت کے لیے لے گئے ہوتے

میں ساتھ تھی حضرت پہ بڑا بار یہی تھا
پردیس میں چھوڑا مجھے بس پیار یہی تھا
خدمت کا صلا اے مرے غمخوار یہی تھا
لونڈی سے حضور آپ کا اقرار یہی تھا
فرماتے تھے منہ تم سے نہ موڑیں گے کبھی ہم
کس کا تھا سخن ساتھ نہ چھوڑیں گے کبھی ہم

محتاج ہوں میں اور بھی کم سن ہیں مرے لال
کس طرح رنڈاپے میں نبھے گی مرے اطفال
دیکھو تو سہی اپنے یتیموں کا ذرا حال
روتے ہیں کھڑے آنکھوں پہ رکھے ہوئے رومال
محروم وصیت سے بھی یہ رہ گئے آقا
بھائی سے نہ کچھ ان کے لیے کہہ گئے آقا

خاموش انیسؔ اب کہ نہیں طاقت گفتار
کر عرض کہ یا حضرت عباسِؑ علمدار
آقا یہ غلام آپ کا دنیا سے ہے بیزار
مشتاق ہوں مولا میں دکھا دو مجھے دیدار
ہدیہ مرا دربارِ حسینیؑ میں پہنچ جائے
یہ مرثیہ سرکارِ حسینیؑ میں پہنچ جائے
