www.emarsiya.com


جب داخل جنت ہوا لشکر شہ دیں کا
کوئی نہ رہا مونس و یاور شہ دیں کا
خالی ہوا جنگل میں بھرا گھر شہ دیں کا
بے مثل مرقع ہوا ابتر شہ دیں کا
اعدا تو مہیاے مبارز طلبی تھے
یہاں اکبر ذی جاہ تھے اور سبط نبیؐ تھے

روتے تھے برادر کے الم میں شہ ابرار
تھا خیمہ میں غل، ہائے علمدار علمدار
فرماتے تھے شپیر کہ اب زیست ہے بیکار
یہ حلق ہے مشتاق دم خنجر خونخوار
مغموم نہ کیوں ابنِ رسول عربی ہو
عباس دلاور نہ ہوں اور سبط نبی ہو

اس بھائی کی فرقت میں جیے گا نہ یہ دلگیر
ٹوٹی ہے کمر موت کا مشتاق ہے شپیرؑ
آنکھوں سے نہاں ہو گئی وہ چاند سی تصویر
ہم رہ گئے رونے کو جو کچھ خواہش تقدیر
سمجھے تھے کہ بھائی سے نہ منھ موڑیں گے عباسؑ
اس کی نہ خبر تھی کہ کمر توڑیں گے عباسؑ

بھائی مرا مارا گیا، وا حسرت و دردا
بیکس کا سہارا گیا، وا حسرت و دردا
جنت کو پیارا گیا وا حسرت و دردا
آرام ہمارا گیا، وا حسرت و دردا
طاقت جو مرے جسم میں تھی لے گئے بھائی
اک داغ تڑپنے کو مجھے دے گئے بھائی

اے شیر جواں، تجھ کو کدھر ڈھونڈنے جاؤں
اے تن کی تواں تجھ کو کدھر ڈھونڈنے جاؤں
حیدر کے نشاں تجھ کو کدھر ڈھونڈنے جاؤں
اے راحتِ جاں، تجھ کو کدھر ڈھونڈنے جاؤں
کس سمت سدھارے ہو پتا بھی نہیں دیتے
کچھ ہم سے خفا ہو کہ صراً بھی نہیں دیتے

ہم ٹھوکریں کھاتے ہیں ترے غم میں برادر
تنہا ہوئے، طاقت نہیں اب ہم میں برادر
بینائی نہیں، دیدۂ پُرنم میں برادر
آؤ، نہیں مرتا ہے کوئی دم میں برادر
مشتاق کو دیدار دکھاتے نہیں بھائی
بھائی کے بچانے کو اب آتے نہیں بھائی

یہ کہہ کے تڑپتے تھے شہ بیکس و بے پر
جو دست ادب جوڑ کے آئے علی اکبرؑ
اور عرض یہ کی آنسوؤں کو آنکھوں میں بھر کر
اب اذنِ وغا دیجے مجھے بہر پیمبرؐ
حضرت کے عوض برچھیاں کھانے کی ہوس ہے
خادم کو بھی فردوس میں جانے کی ہوس ہے

اے سبط نبی، ابن علی ہادی امت
ایوب زماں، فخر جہاں، مہر امامت
سب خورد و کلاں آج ہوئے داخل جنت
ہے صبح سے ہم کو بھی تمنائے شہادت
دیکھا نہیں جاتا ستم اب اہلِ جفا کا
مشتاق ہے دل صحبت محبوب خدا کا

یہ کہہ کے گرا شہ کے قدم پر جو وہ مضطر
لپٹا کے گلے سے اسے رونے لگے سرور
فرمایا کہ اے راحت جاں اے علی اکبر
کس طور سے رخصت تمھیں دے سبط پیمبر
قوت جگر و دل کی ہو، پیری کا عصا ہو
تم خلق میں ہمشکل رسولِ دوسرا ہو

تم جاؤ گے مرنے کو اگر اے مرے دلدار
ہو جائے گا تنہا پسر حیدر کرار
اب تو کوئی ہمدم ہے نہ یاور نہ مددگار
جیتا ہے تمھیں دیکھ کے یہ بیکس و ناچار
آفت ہے مصیبت ہے امام ازلی پر
ہمشکل نبی رحم کرو ابن علی پر

جاؤ نہ ابھی بہرِ وغا جانب جنگاہ
پہلے مجھے مرلینے دو اے اکبر ذی جاہ
ہے فرقت فرزند پدر کو غم جانگاہ
اندھیر ہے پھر آنکھوں میں جن قت چھپا ماہ
اب تو جگر و قلب کی طاقت ہے تمھیں سے
اس پیر کی آنکھوں کی بصارت ہے تمھیں سے

اکبر نے سنے باپ سے جب یہ سخن درد
برچھی سی کلیجہ پہ لگی ہو گیا منھ زرد
حضرت سے بصد عجز کہا بھر کے دم سرد
جائے گا غلام آپ سے پہلے پے ناورد
حضرت پہ لعینوں کی جفا دیکھ سکوں گا
خنجر کے تلے میں یہ گلا دیکھ سکوں گا

یہ کہہ کے جو رونے لگے ہمشکل پیمبرؐ
دل تھام کے ہاتھوں سے یہ بولے شہ بے پر
اصرار ہے پہلے تمھیں مرنے میں تو بہتر
ماں اور پھوپھی سے بھی تو مل آئیے جا کر
زینب تمھیں گر اذن وغا دیں تو سدھارو
پالا ہے جنھوں نے، وہ رضا دیں تو سدھارو

یہ سن کے ہوئے شاد، علی اکبر گلفام
اور بیٹھ گئے خاک پہ شپیرؑ خوش انجام
ہتھیار سجے گھر میں جو آیا وہ دل آرام
پس گرد پسر پھرنے لگی مادر ناکام
راحت تھی زبس قلب کو نازوں کے پلے سے
لپٹا لیا فرزند کو خوش ہو کے گلے سے

لے لے کے بلائیں یہ لگی کہنے وہ خوشخو
اللہ کہاں صبح سے تھے اے مرے گل رو
پنہاں تھا جو نظروں سے یہ رخ اور یہ گیسو
اندھیر تھا آنکھوں میں جہاں بہتے تھے آنسو
دل سینہ میں مضطر تھا، چلے جانے سے بیٹا
جاں آگئی اس وقت ترے آنے سے بیٹا

افسردہ و مغموم ہو کیوں اے مرے جانی
لب خشک ہیں شاید ہے بہت تشنہ دہانی
قربان گئی کس لیے یہ اشک فشانی
دل جلتا ہے سینہ میں لہو ہوتا ہے پانی
پھر جاؤ جو بے سبط نبی رہ نہیں سکتے
کچھ کہنے کو آئے ہو مگر کہہ نہیں سکتے

دیکھا نہیں میں نے کبھی مضطر تمھیں ایسا
گیسو بھی پریشان ہیں اور زرد ہے چہرا
دنیا میں کوئی ماں سے بھلا کرتا ہے پردا
مجھ سے کہو کس شے کی طلب ہے تمھیں، بیٹا
وہ بات کریں جس میں کہ دلبر کی خوشی ہو
تم جس میں رہو خوش، وہی مادر کی خوشی ہو

پوچھا علی اکبر نے پھوپی جان کہاں ہیں
بانو نے کہا خاک پہ بسمل سی طپاں ہیں
قسمت کا گلا لب پہ ہے اور اشک رواں ہیں
کی عرض وہیں آپ بھی چلیے وہ جہاں ہیں
حال اپنا میں شپیر کی خواہر سے کہوں گا
جو دل میں ہے، وہ زینب مضطر سے کہوں گا

گھبرا گئی سن کر یہ سخن بانوے ذی جاہ
رنگ اُڑ گیا چہرہ کا بھری سینہ سے ایک آہ
سمجھی کہ اجازت کا طلبگار ہے یہ ماہ
زینبؑ کے قریں آئیں، لیے بیٹے کو ہمراہ
سر کھولے ہوئے صاحب تطہیر کو دیکھا
غش خاک پہ شپیر کی ہمشیر کو دیکھا

روتے ہوئے آ بیٹھے سرہانے علی اکبرؑ
رونے لگے منھ کو سر پُرنور پہ رکھ کر
کی عرض کہ اٹھیے تو یہ کیا حال ہے مادر
کچھ کہنے کو میدان سے آیا ہے یہ مضطر
فوجوں کی چڑھائی ہے شہ جنّ و بشر پر
تیر آتے ہیں پیہم مرے مظلوم پدر پر

چونکی یہ صدا سنتے ہی زینب بصد افغان
دیکھا کہ ہیں پہلو میں علی اکبر ذیشاں
تھا صبح سے وہ لال نگاہوں سے جو پنہاں
بس ہاتھوں کو پھیلا کے اٹھیں بادل نالاں
لے لے کے بلائیں کہا اللہ کہاں تھے
اب آئے ہو اے اکبر ذیجاہ کہاں تھے

کس شغل میں تھے صبح سے کیا کرتے تھے واری
دکھ درد میں تم نے بھی خبر لی نہ ہماری
تم باپ کے ہمراہ تھے میں کرتی تھی زاری
کیا ہوتا جو مر جاتی پھوپھی درد کی ماری
زینب کا کوئی اور سہارا نہیں، بیٹا
ہے ہے تمھیں کچھ درد ہمارا نہیں، بیٹا

یاد آتے ہیں وہ دن مجھے اب اکبر گلفام
جب رات کو چھاتی پہ مری کرتے تھے آرام
دن بھر مجھے خدمت کے سوا اور تھا کیا کام
آغاز محبت کا یہی ہوتا ہے انجام
شمشیر و سپر ہاتھ میں ہے عزم وغا ہے
ہاں سچ ہے کہ اب آپ کو پروا میری کیا ہے

اکبر نے یہ کی عرض کہ اے دختر زہرا
تقصیر مری عفو ہو بہر شہ والا
تھے فوج ستم میں شہ دیں یکہ و تنہا
اس حال میں کیونکر انھیں چھوڑ کے آتا
سب کہتے کہ دل سخت ہوا لخت جگر کا
بیٹے نے دیا ساتھ نہ مظلوم پدر کا

اب آپ سے اور ماں سے یہ کہتا ہوں بہ منت
للہ گوارا کریں فرزند کی فرقت
گر آپ کو ہے سبط پیمبر سے محبت
تو جلد عطا کیجیے میداں کی اجازت
یاور نہیں اب کوئی امام ازلی کا
کٹتا ہے کوئی دم میں گلا سبط نبی کا

یہ سنتے ہی تھرا گئی بانوے خوش انجام
کچھ سوچ کے فرمایا کہ اے میرے گل اندام
اس امر میں معذور ہے یہ مادر ناکام
مختار تمھاری ہیں پھوپی اے میرے گلفام
زینب کی رضا بانوے مضطر کی خوشی ہے
جو اُن کی خوشی ہے وہی سب گھر کی خوشی ہے

حق چاہنے والی کا بھی، کچھ کم نہیں واری
مادر ہیں پھوپی اور میں دائی ہوں تمھاری
قائم رہے دنیا میں ید اللہ کی پیاری
ہر داغ سے محفوظ رکھے حضرت باری
کہیے یہ انھیں سے اگر اس امر میں کَد ہے
جو منھ سے یہ فرمائیں، وہی بات سند ہے

زینب نے کہا چھاتی سے اکبر کو لگا کر
اے نور بصر راحت جاں اے مرے دلبر
مرنے کا نہ لو نام کہ مر جائے گی مادر
کیونکر ہو گوارا تیرا غم اے علی اکبر
یہ کو ہ الم مجھ سے نہ اٹھے گا نہ ماں سے
صدقہ گئی، پتھر کا جگر لاؤں کہاں سے

فرزند گئے خُلد کو گھر لٹ گیا سارا
اب نام تمھیں سے تو ہے اے لال ہمارا
ہم دونوں کے جینے کا یہ ہے ایک سہارا
پھر کون ہے تم کو بھی جو بے دینوں نے مارا
بہتر ہے، ہمیں موت جب آئے تو سدھارو
ماں اور پھوپی خلق سے جائے تو سدھارو

پالا ہے بڑے دکھ سے تجھے اے مرے گلفام
اٹھارہ برس کی ہے ریاضت سحر و شام
راحت تمھیں جس میں ہو، وہی کرتی تھی میں کام
خود رہتی تھی بے چین تمھیں دیتی تھی آرام
ہے ہے مجھے مرنے کی خبر دیتے ہو، اکبر
کیا خوب ریاضت کا ثمر دیتے ہو، اکبر

بولے علی اکبر یہ سُنے جب سخن یاس
فاقہ ہے کئی دن کا، کئی روز کی ہے پیاس
تنہا ہے پدر رَن میں کوئی ان کے نہیں پاس
نہ عون و محمد ہیں، نہ قاسم ہیں نہ عباس
کس طرح نہ مقتل میں شریک شہدا ہوں
شپیر کا پھر کون ہے گر میں نہ فدا ہوں

بتلائیے مرنے جو نہ جاؤں تو کروں کیا
زندہ رہے دنیا میں پسر قتل ہو بابا
دیکھوں شہِ دیں پر ستم لشکر اعدا
یہ امر بھلا دل کو مرے ہوگا گوارا
اس رنج سے واللہ جگر سینے میں شق ہے
فرزند پہ دنیا میں بڑا باپ کا حق ہے

بابا ہے وہ بابا کہ جو سرتاج جہاں ہے
مختارِ ارم، مالک گلزارِ جناں ہے
خالق کا ولی مصحف ناطق کی زباں ہے
احمد کا دل آرام تن خلق کی جاں ہے
کچھ غم نہیں سو ہم سے جو دل گیر نہ ہوئیں
دنیا میں اندھیرا ہے جو شپیر نہ ہوئیں

یہ کہہ کے جھکا پاؤں پہ زینب کے وہ ذیجاہ
کی عرض کہ خادم کو نہ اب روکیے للہ
دل تھام کے تھرانے لگی بنت ید اللہ
بانوے دو عالم نے بھری سینے سے اک آہ
آفت کی، غم و رنج و مصیبت کی گھڑی تھی
رخصت تھی نہ اکبر کی قیامت کی گھڑی تھی

فرمانے لگی رو کے یہ تب زینب مضطر
تقدیر سے کیا زور ہے، جو مرضی داور
فریاد ہے میداں میں اکیلے ہیں برادر
لو جاؤ خدا حافظ و ناصر مرے دلبر
دل چاہتا ہے آنکھوں سے ایک پل نہ جدا ہو
پر اب یہ مناسب ہے کہ بابا پہ فدا ہو

یہ سنتے ہی سر قدموں سے اکبر نے اُٹھایا
تسلیم کو خم ہو کے سر عجز جھکایا
بس خیمے میں سامان قیامت نظر آیا
بے تابی میں بانو نے یہ رو رو کے سنایا
داغ اپنی جوانی کا دیے جاتے ہو، بیٹا
اس دائی کو برباد کیے جاتے ہو، بیٹا

میدان میں ہم شکل پیمبر کی ہے آمد
یعنی شہ ابرار کے دلبر کی ہے آمد
سب دشت تزلزل میں ہے صفدر کی ہے آمد
خود کہتی ہے آمد، علی اکبر کی ہے آمد
تھرا کے ملک کہتے ہیں یہ چرخ بریں پر
چڑھتا ہے پسر سید ابرار کا زیں پر

روتے ہوئے جس وقت چلے اکبر ناشاد
سر پیٹتی تھی ماں تو پھوپی کرتی تھی فریاد
تھا شور کہ شپیر کا گھر ہوتا ہے برباد
خیمہ سے برآمد ہوا وہ غیرت شمشاد
چہرہ سے نمودار شجاعت تھی علی کی
تھا حسن نبیؐ کا، تو جلالت تھی علی کی

استادہ ہوا خیمہ کے در پر جو وہ صفدر
دیکھا کہ بصد درد کھڑے روتے ہیں سرور
آنکھوں سے لگا کر قدم سبط پیمبرؐ
گھوڑے پہ ہوا جلوہ نما وہ مہ انور
سرعت میں فرس رشک نسیم سحری تھا
چھل بل میں جو تھا برق، تو اڑنے میں پری تھا

چمکا کے فرس یہاں سے چلا صفدر و جرار
راہی ہوا رستہ سے خبر لے کے خبردار
چلّایا کہ ہاں صف شکنو، فوج سے ہشیار
آ پہنچا وغا کو پسر سید ابرار
وہ آتا ہے زینبؑ کی جو گودی کا پلا ہے
پوتا اسد اللہ کا لڑنے کو چلا ہے

یہ سنتے ہی لشکر کی صفیں جم گئیں ناگاہ
باجے عربی رن میں بجانے لگے گمراہ
آمادۂ پیکار ہوئے ظالم بدخواہ
اتنے میں قریب آ گیا شہزادۂ ذیجاہ
جلوہ جو ہوا حسن رسول دوسرا کا
اک شور ہوا صل علیٰ، صل علیٰ کا

غل تھا کہ زہے حسن علی اکبر ذی قدر
چہرہ میں ضیا ہے صفت آئینہ بدر
روشن ہے کہ ہے مصدر انوار خدا صدر
سو اس کے لیے نوک سناں یہ ستم و غدر
یہاں حسن رخ ماه چراغ سحری ہے
جو شے ہے سراپا میں وہ خوبی سے بھری ہے

کیا وصف کریں حسن کا یکتا ہے یہ غازی
سر تا بہ قدم نور کا پتلا ہے یہ غازی
یوسفؑ سے بھی کچھ حسن میں اعلیٰ ہے یہ غازی
فیض و کرم و جود کا دریا ہے یہ غازی
ہے شان ہر اک بات میں خالق کے ولی کی
صورت ہے محمد کی، شجاعت ہے علی کی

گیسوے دل آویز و رخ اقدس و اطہر
غیرت ده ابر سیہ و مہر منور
ہیں دیدۂ حق بیں گل بادام سے بہتر
حقا کہ ہیں یہ نرگس بستان پیمبر
مردم کا اشارہ ہے کہ یہ شہ کا خلف ہے
آنکھوں کی زیارت جو کریں عین شرف ہے

خورشید سے روشن ہیں سوا عارض پُرنور
گر جاتا ہے نظروں سے جہاں حسن رخ حور
دکھلاتی ہے جنگل میں ضیا روشنی طور
اس حسن پہ یوسفؑ ہو تصدق تو ہے کیا دور
قرباں ہے دل اس رخ پہ ہر اک شاہ و گدا کا
یہ حسن ہے سب حسن رسول دوسرا کا

غنچہ سے نزاکت میں فزوں تر یہ دہن ہے
کیا وصف کریں تنگ یہاں جاے سخن ہے
لب لعل یمن دانت ہر اک در عدن ہے
ہے جس پہ فدا خضر یہ وہ چاہ ذقن ہے
الفت ہے دلِ سید ذی جاہ میں اس کی
یوسف ہمہ تن غرق ہوئے چاہ میں اس کی

شانے ہیں ید اللہ کے شانوں کی نشانی
جو دینِ محمدؐ کے ہوئے خلق میں بانی
بے دینوں نے قوت انھیں ہاتھوں کی ہے مانی
ان ہاتھوں کا دنیا میں نہیں ہے کوئی ثانی
دنیا میں جو یہ صاحب صمصام نہ ہوتے
کفار کبھی تابع اسلام نہ ہوتے

بے مثل ہے اس شیر کی اک ایک کلائی
فرقت میں نہ جن کی شہ والا کو کل آئی
دیکھی کبھی ہیرے میں بھی ایسی نہ صفائی
ہے پنجہ خورشید کی ضو ہاتھ نے پائی
خورشید کی آنکھیں بھی جھپک جاتی تھیں رن میں
وہ بجلیاں ہر بار چمک جاتی تھیں رن میں

کیا نور و صفائی تھی کف دست کو حاصل
ان ہاتھوں کی ضو ہے سبب روشنی دل
جس سے ید بیضا بھی کبھی ہو نہ مقابل
گھٹتا ہے جسے دیکھ کے حُسن مہ کامل
جب زور ید اللہ دم تیغ زنی ہے
ان انگلیوں کو دعوی خیبر شکنی ہے


ہے سینۂ روشن سے خجل مہر منور
شفاف ہے ایسا کہ فدا آئینہ جس پر
ہے مطلع نور کرم خالق اکبر
معدن یہ شجاعت کا ہے اور حلم کا مصدر
کیوں چرخ سناں نیزہ کی اس سینہ کی خاطر
یہ ضرب گراں، نور کے آئینہ کی خاطر

وہ پاؤں ہیں جن سے کمر دیں کو ہے قوت
ہے صاف عیاں پائی محمدؐ کی جلالت
نعلین مبارک سے ہوئی عرش کو زینت
ہے خاک قدم بھی فلک کحل بصارت
گر جلوہ نما یہ قدم پاک نہ ہوتے
تو خلق کبھی خلق میں افلاک نہ ہوتے

یہ ذکر تھا جو بڑھ کے پکارے علی اکبر
بتلاؤ کدھر ہے پسر سعد ستم گر
آئے کہ تمام اس پہ کریں حجت داور
یہ سنتے ہی بس سامنے آیا وہ بداختر
کی عرض کہ ارشاد ہو قصد آپ کا کیا ہے
کچھ صلح کا پیغام ہے، یا عزم وغا ہے

اکبرؑ نے یہ فرمایا کہ جو ہو تجھے منظور
ہم صلح میں بھی شاد ہیں لڑنے میں بھی مسرور
بخشا ہے خدا نے ہمیں سب طرح کا مقدور
جرأت جو ہماری ہے دو عالم میں ہے مشہور
تھی کون سی وہ جنگ کہ ہم جس میں رُکے ہیں
جب جھک گیا ہے آپ سے کوئی تو جھکے ہیں

تھراتے تھے کافر وہ جلالت تھی علیؑ کی
جبریل سے پوچھو جو شجاعت تھی علی کی
توڑا در خیبر کو وہ طاقت تھی علی کی
حاتم تھا گدا جس کا وہ ہمت تھی علی کی
جز فرش زمیں سونے کو بستر نہیں رکھا
بخشش سے سوا گھر میں کبھی زر نہیں رکھا

بابا ہے مرا حضرت شییر سا معصوم
فخر دو جهان سبط نبیؐ، عاشق قیوم
راضی بہ رضا ابن علی بیکس و مظلوم
کونین کا سرتاج امام عرب و روم
درگاه خدا میں یہ شرف کس کے لیے ہیں
پر فطرس بے بال کو ایک دم میں دیے ہیں

جان تن زہراؑ و علی سید ابرار
قربان رہے جس پہ سدا احمد مختار
صدقہ کیا خود اپنا پسر ان کا یہ تھا پیار
فرماتے تھے یہ چوم کے ہردم گل رخسار
یہ غنچہ دہن زینت آغوش نبیؐ ہیں
فرزند علیؑ جان رسول عربیؐ ہیں

افسوس کہ جان رسول دوسرا ہے
اس پر یہ چڑھائی ہے یہ سامان وغا ہے
آمادہ شر رن میں ہر اک اہل جفا ہے
ثابت نہ ہوا کچھ کہ خطا شاہ کی کیا ہے
مظلوم مسافر سے وغا یوں نہیں کرتے
اک بیکس و تنہا یہ جفا یوں نہیں کرتے

سُن سُن کے یہ تقریر لگا کہنے وہ گمراہ
ہو صلح ابھی کر لیں جو بیعت شہِ ذی جاہ
فرمایا کہ او دشمن دیں، ظالم بدخواه
بیعت کرے فاسق کی جگر بندِ یدُاللہ
ظالم، تجھے کچھ خوف نہیں قہر خدا سے
کیا تو نہیں واقف ہے امام دوسرا سے

یہ سُن کے بصد غیظ پکارا وہ ستمگار
جو بندۂ زر ہیں انھیں کیا دیں سے سروکار
بے اس کے نہیں بچنے کی صورت کوئی زنہار
اب حلق ہے شپیر کا اور خنجر خونخوار
راحت شہِ ابرار کی منظور نہیں ہے
دشمن پہ کبھی رحم کا دستور نہیں ہے

یہ سنتے ہی غیظ آگیا اس شیر ژیاں کو
دیکھا غضب قہر سے اُس قوم گراں کو
لرزہ ہوا دہشت سے دلیران جہاں کو
نعرہ کیا صفدر نے کہ روک اپنی زباں کو
اس فوج کے انبوہ کو کب مانتے ہیں ہم
تم لوگوں کو روباہوں سے کم جانتے ہیں ہم

یہ کہہ کے جو بپھرا پسر بیشۂ حیدرؑ
تھرائی زمیں کانپ گیا خوف سے لشکر
شمشیر کو دیکھا تو صفیں ہو گئیں ابتر
روباه صفت بہٹ گیا پیچھے وہ ستمگر
غل پڑ گیا دریا غضب حق کا بڑھا ہے
پوتا شہِ مرداں کا لڑائی پہ چڑھا ہے

آواز یہ دی شمر نے بڑھ کر کہ چلیں تیر
تلواریں کھنچیں رن سے بڑھا لشکر بے پیر
نعرہ کیا غازی نے کہ یا حضرت شپیر
حیدر کی طرح جھوم کے لی میان سے شمشیر
چلّائے لعیں قہر خداے صمد آیا
لشکر میں ہوا شور کہ بھاگو اسد آیا

ناگاہ لعینوں پہ چلی تیغ شرر بار
سر اڑنے لگے جسم سے ناری ہوئے فی النار
تھے شیر کے حملے غضب حضرت قہار
ابتر ہوا دم بھر میں وہ سب لشکر کفار
لشکر کے جری خوف سے منہ موڑ رہے تھے
جرأت کا جو دم بھرتے تھے دم توڑ رہے تھے

بڑھتا تھا جو یہ شیر تو گھبراتے تھے اعدا
ہر ضرب پہ سہمے ہوئے تھراتے تھے اعدا
گوشہ نہ کہیں چھپنے کو جب پاتے تھے اعدا
آ پہنچی اجل سر پہ یہ چلّاتے تھے اعدا
ڈر ڈر کے وہ بھاگے تھے جو جرار بڑے تھے
اک نیزہ کے پلّے پہ کماندار کھڑے تھے

کیا ڈر تھا کہ تھرا رہا تھا دشت وغا بھی
منھ سے نہ نکلتی تھی لعینوں کے صدا بھی
جنگاہ میں ڈرتی ہوئی آتی تھی قضا بھی
بیتاب تھی کٹ جانے کی دہشت سے ہوا بھی
تھامے ہوئے تھے ہاتھوں سے جن بھی جگر اپنے
تھے ڈر سے اُٹھائے ہوئے جبریل پر اپنے

شمشیر تھی یا قہر خداے دو جہاں تھی
بیباک تھی چالاک تھی اور دشمن جاں تھی
گہہ خاک پہ کچھ عالم بالا پہ عیاں تھی
یہاں تھی جو شرر ریز تو وہاں شعلہ فشاں تھی
تن جلتے تھے اعدا کے نہ یارائے سخن تھا
جرار کی تلوار میں بجلی کا چلن تھا

ہر سمت جو تھا جلوۂ شمشیر دلاور
تھرا رہی تھی گاوِ زمیں رُعب سے تھر تھر
چھپ چھپ گئے تھے غار میں دہشت سے سب اژدر
روباه صفت بھی تھے یہاں خوف سے مضطر
تھی راہ اماں بند، جو غازی کے غضب سے
سیمرغ چھپا قاف میں دہشت کے سبب ہے

اس تیغ نے ڈالی تھی دو عالم پہ تباہی
بجلی کوئی کہتا تھا، کوئی قہر الہی
آفت تھی بپا قاف سے تا مسکن ماہی
ہر ضرب میں دوزخ کو لعین ہوتے تھے راہی
جان اب نہیں بچنے کی یہ سب جان گئے تھے
ضربت کو بہادر کی سبھی مان گئے تھے

جس وقت در آتا تھا وہ جرار صفوں میں
مرجاتے تھے ڈر ڈر کے ستمگار صفوں میں
چلاتے تھے ہر بار یہ کفار صفوں میں
ہیں گرم وغا حیدر کرار صفوں میں
جانیں نہیں بچنے کی کسی طرح یقیں ہے
دست ملک الموت رگِ جاں سے قریب ہے

کیا زور تھا کیا ضرب تھی کیا تیغ تھی کیا دھاک
جب بڑھتے تھے ہٹ جاتا تھا سب لشکر سفاک
تھی قہر صمد ضرب شبیہ شہ لولاک
خورشید تھا لرزاں، تہہ و بالا تھے سب افلاک
راحت کا مکاں دہر میں نایاب ہوا تھا
دہشت سے زمیں کا بھی جگر چاک ہوا تھا

شمشیر جری کی تھی مہ نو سے نمایاں
جوہر تھے کہ معشوق کی پیشانی افشاں
چلتی تھی جدھر لوٹتے تھے دشمن ایماں
یہ جس کے گلے آکے ملی ہو گیا بے جان
بدخو تھی سرانداز تھی اور دشمن جاں تھی
خائف تھی اجل جس سے وہ قتال جہاں تھی

جوں برق صفت فوج پہ چلتی تھی وہ تلوار
بے جان کیے سر سے نہ ٹلتی تھی وہ تلوار
دل کاٹ کے سینے سے نکلتی تھی وہ تلوار
ہر بار نئے رنگ بدلتی تھی وہ تلوار
منھ زیر زباں اک تھی جو اس عربدہ جو کی
مطلق نہ ہوئی سیر جو پیاسی تھی لہو کی

جاتی تھی چمک تیغ کی گردوں پہ برابر
دہشت سے فلک کانپتے تھے چرخ بریں پر
تھرا رہے تھے خوف سے جنات کے لشکر
غل تھا کہ گرا خاک پہ اب گنبد اخضر
کیا ڈر تھا کہ ہر بار دہل جاتے تھے جبریل
بند آنکھیں کیے چرخ پہ تھراتے تھے جبریل

ہر ضرب میں گر پڑتے تھے دو چار ستمگر
سر لوٹتے پھرتے تھے لعینوں کے سراسر
انبار تھے میدان میں لاشوں کے برابر
تھا تیغ کی دہشت سے ہر ایک مضطر و ششدر
غل ہوتا تھا ہر صف ہیں کہ جانوں پہ بنی ہے
کیا چار ہوں آنکھیں یہ جری پنجتنی ہے

یوں آتی تھی ہر بار وہ تلوار زمیں پر
جس طرح گرے برق شرر بار زمیں پر
بسمل سے تڑپتے تھے ستمگار زمین پر
اسوار پہ رہوار تھے اسوار زمیں پر
باگیں تھیں جدا زین تہہ تنگ پڑے تھے
راکب کہیں گھوڑے کہیں چورنگ پڑے تھے

غل تھا کہ یہ فرزند ہیں اس عرش نشیں کے
پر کاٹے ہیں جس شیر نے جبریلِ امیں کے
مختار ہیں افلاک کے مالک ہیں زمیں کے
گھر کفر کے ماحی ہیں، تو حامی ہیں یہ دیں گے
آفاق میں غارت گر اصنام یہی ہیں
اسے تنگ دلو، را حج اسلام یہی ہیں

بڑھتا کوئی نامرد اگر تول کے شمشیر
جرار جھپٹتا تھا، لعیں پر صفت شیر
کہتی تھی اجل آتی ہوں میں اب نہیں کچھ دیر
معلوم ہوا زیست سے تو اپنی ہوا سیر
آگاہ نہیں کاٹ سے اس برق اجل کے
جائے گا کہاں اب مرے پنجہ سے نکل کے

بجلی سے بھی کچھ اسپ سبک تاز تھا چالاک
تھی گشت سے اس کی تہہ و بالا خس و خاشاک
یہ گرد اڑی رن میں کہ سنسان ہوئے افلاک
تھا دشت میں کادوں سے زمیں کا بھی جگر چاک
تھراتا تھا شیر فلک اس ماہ جبیں سے
ہر ٹاپ میں پانی نکل آتا تھا زمیں سے

وہ شوخیاں اس اسپ صبا دم کی، وہ رفتار
دیکھے تو پری عشق میں ہو جائے گرفتار
شرمائے ہرن جس سے طراروں میں وہ طرار
اس اسپ سبک خیز کو گرمائے جو اسوار
بالاے فلک ایک طرارے میں پہنچ جائے
یہ قاف سے تا قاف اشارے میں پہنچ جائے

سرعت کا یہ عالم تھا ہوا آتی ہے جیسے
یا چال پری ناز میں دکھلاتی ہے جیسے
یا سوے چمن بادِ صبا جاتی ہے جیسے
بال ایسے پری بالوں کو گندھواتی ہے جیسے
گر بدر کہیں ماتھے کو اس کے تو بجا ہے
خم گردن نازک میں مہ نو سے سوا ہے

دکھلا رہا تھا شوخیاں یاں اسپ وفادار
گرتی تھی لعینوں پہ اُدھر برق شرر بار
تھا قہر جری کا غضب حضرت قہار
ٹوٹی تھیں صفیں فوج کی تھے مورچے بیکار
مچھلی سا طپاں خاک پہ ہر عربدہ جو تھا
زندہ بھی کوئی تھا تو حباب لب جو تھا

اکبر کی لڑائی میں علی کا تھا سب انداز
تھرا رہا تھا خوف سے ہر شعبدہ پرداز
باز آئے لڑائی سے یہ چلاتے تھے جانباز
محشر جو نہ برپا ہوا کچھ اس میں بھی تھا راز
تھم جاتے تھے بڑھ بڑھ کے یہ امت کا سبب تھا
اکبر کو فقط روح محمّد کا ادب تھا

میدان سے پسپا ہوئی سب فوج ستمگار
پیدل نظر آتے تھے بیاباں میں نہ اسوار
یا دشت جفا خیز تھا یا لاشوں کا انبار
دم لینے لگا روک کے گھوڑے کو وہ جرار
تھی خشک زباں پیاس کی شدت سے حلق تھا
دل جلتا تھا سینہ میں بدن غرق عرق تھا

اس پیاس میں دریا پہ نظر جا پڑی ناگاہ
دیکھا کہ ہیں تر خون میں عباس فلک جاہ
لاشہ پہ نہ ہمدم ہے کوئی اور نہ ہوا خواہ
بے ساختہ دل تھام کے لی سینہ سے اک آہ
رقت کا ہوا جوش جو اس صدر نشیں پر
نزدیک یہ تھا گر پڑیں گھوڑے سے زمیں پر

نیزہ غم عباس جو سینہ میں در آیا
اس لاشۂ بے دست کو رو رو کے سنایا
افسوس کہ قسمت نے یہ کیا حال دکھایا
یہ پھول سا تن دھوپ میں نہ سقف نہ سایا
حضرت کے جدا ہونے سے مجروح جگر ہے
اپنا بھی بس اب عالم فانی سے سفر ہے

حسرت نہیں کچھ زیست سے دل سیر ہے میرا
اٹھارہ برس دیکھ چکے حال جہاں کا
پہنچا دے بس اب قبر تلک خالق یکتا
ہاں ایک الم ہے کہ ہیں تنہا شہِ والا
ٹوٹے گی یہ سب فوج شہ جنّ و بشر پر
ہوئے گا مرے بعد بڑا ظلم پدر پر

روتے تھے یہ کہہ کہہ کے ادھر اکبر ذی جاہ
ناگاہ بڑھے فوج سے بھاگے ہوئے بدخواہ
واں قتل کی تدبیر میں مصروف تھے گمراہ
دشمن تو کئی لاکھ اکیلا وہ حق آگاہ
یوں چھا گئی سب فوج شہ دیں کے پسر پر
آجاتی ہے بدلی کبھی جس طرح قمر پر

ہونے لگی ہر سمت سے نیزوں کی جو بوچھار
سر تا بہ قدم ڈوب گیا خوں میں وہ جرار
پھر تول کے مانند علیؑ تیغ شرر بار
جولاں کیا اس شیر نے جنگاہ میں رہوار
جب بڑھ کے کیا وار تو گھبرا گئے اعدا
گرتی ہوئی بجلی کے تلے آ گئے اعدا

ہر چند کہ تھا ہونٹوں پہ دم پیاس کے مارے
اور زخموں سے اعضائے بدن چور تھے سارے
طاقت بھی ہوئی طاق پہ ہمت کو نہ ہارے
ہر ضرب پہ اسواروں کے تن سر سے اتارے
چلتی تھی جو بدکیشوں پہ تلوار قضا کی
چلّاتے تھے ہٹ ہٹ کے کماندار خطا کی

وہ ماہ جھپٹتا تھا بصد غیظ جو پیہم
بدلی کی طرح سامنے سے ہٹتے تھے اظلم
غل ہوتا تھا بھاگو کہ پھر آتا ہے وہ ضیغم
حملے تھے جری کے غضب خالق عالم
چلّے نہ کھنچے خوف میں ناوک فگنوں سے
کٹ کٹ کے جُدا ہو گئیں زرہیں بدنوں سے

پنہاں ہوئے گوشوں میں جو ڈر ڈر کے کماندار
جوں تیز چلا برچھیوں والوں پہ وہ جرار
افسوس ہے سب ٹوٹ پڑے مل کے جفاکار
سینہ پہ لگا نیزہ کہیں فرق پہ تلوار
سنبھلا نہ گیا گھوڑے یہ اس ماہ جبیں سے
پہلو پہ تبر کھا کے گرے خانۂ زیں سے

گرنا تھا کہ گرد آگئی سب فوج جفا جو
مجمع میں ستمگاروں کے تنہا تھا وہ خوش خو
چلنے لگے گرز و تبر و تیر سہ پہلو
مجروح ہوئی گردن و پیشانی و ابرو
بہتا تھا لہو حال یہ تھا شہ کے پسر کا
پرزے تھا بدن چاند سا اس رشک قمر کا

جلادوں میں جس دم ہوئی سر کٹنے کی تدبیر
چلّائے کہ جلد آئیے یا حضرت شپّیر
خواہاں ہیں مری جان کے سب ظالم بے پیر
مرتا ہے کوئی آن میں یہ بیکس و دلگیر
جاتا ہوں میں دربار محمدؐ میں طلب ہے
مرتے ہوئے حضرت کو نہ دیکھا تو غضب ہے

جس دم یہ سنی شہ نے صداے علی اکبر
ہاتھوں سے جگر تھام کے غش ہو گئے سرور
ہوش آیا تو چلائے کہ ہے ہے مرے دلبر
وا حسرت و دردا یہ ستم ہو گیا تم پر
مظلوم کو تنہا نہ کیے جائیو بیٹا
بابا کو بھی ہمراہ لیے جائیو بیٹا

اے جان پدر مجھ کو بھی آواز سناؤ
یہ بیکس و ناشاد کدھر آئے، بتاؤ
مرتا ہوں، ذرا چاند سی صورت تو دکھاؤ
اس عالم فانی سے منھ اپنا نہ پھراؤ
تھراتا ہے تن ضعف سے طاقت نہیں مجھ میں
اے نور نظر چلنے کی قوت نہیں مجھ میں

ہم جیتے ہیں تم مر گئے اے یوسف ثانی
تجھ کو نہ ملا آہ دم نزع بھی پانی
کیوں کر نہ یہ ناشاد کرے اشک فشانی
آنکھوں میں مرے پھر رہی ہے تیری جوانی
دشوار جدائی تھی مجھے ایک نفس کی
برباد کمائی ہوئی اٹھارہ برس کی

یہ کہہ کے چلے خاک بسر سبط پیمبرؐ
تھا لب پہ کہ ہے ہے مرے جانی مرے صفدر
تن کانپتا تھا ضعف سے اور حال تھا ابتر
دل تھام کے گر پڑتے تھے ہر بار زمیں پر
طاری تھا یہ صدمہ کہ نہ فکر تن و سر تھی
کچھ دھیان عبا کا نہ عمامہ کی خبر تھی

کہتا جو کوئی کس لیے آپ اتنا ہیں بیتاب
فرماتے تھے کھویا گیا میرا در نایاب
دو روز کے فاقہ سے ہے، دو روز سے بے آب
سینہ میں تڑپتا ہے دل اب صوت سیماب
اندھیر ہے آنکھوں کا اجالا نہیں ملتا
مرتا ہوں مرا گیسوؤں والا نہیں ملتا

گر پوچھتا کوئی کہ بتا شکل کا کیا ہے
فرماتے تھے ہم صورت محبوب خدا ہے
رخساروں پہ سب نور الہی کی ضیا ہے
اٹھارھواں ہے سال، نہ پھولا نہ پھلا ہے
قد سرو سے بالا ہے تو رخ مہر مبیں ہے
سبزہ بھی ابھی خوب نمودار نہیں ہے

یہ کہتے چلے جاتے تھے شہ جانب میداں
آلودہ تھا رخ خاک سے اور چاک گریباں
پھر اتنے میں حضرت کو پکارا وہ پُر ارماں
اب نزع کا ہنگام ہے یا سرور ذیشاں
فردوس معلی کا مسافر ہے یہ فدوی
جلد آئیے جلد آئیے آخر ہے یہ فدوی

آواز پسر سُن کے شہِ دیں یہ پکارے
گھبراؤ نہ آ پہونچا پدر اے میرے پیارے
سینہ میں سماتا نہیں دم ضعف کے مارے
فرقت سے تمھاری ہے پدر گور کنارے
طاقت نہیں چلنے کی اب اس تشنہ دہن میں
آنکھوں میں نہ ہے نور نہ قوت ہے بدن میں

یہ کہتے ہوئے مقتل اکبر میں جو آئے
دیکھا کہ ہیں غش خاک پہ پھل برچھی کا کھائے
سر پیٹ کے اشک آنکھوں سے حضرت نے بہائے
فرمایا کہ ہم آئے ہیں اے بانو کے جائے
بیتاب ہے دل صبر کا یارا نہیں اکبر
تم جاتے ہو اب کوئی ہمارا نہیں اکبر

فرما کے یہ بس بیٹھ گئے حضرت شپّیرؑ
زانو پہ رکھا اپنے سر اکبر دلگیر
پھر چہرے پہ منھ رکھ کے یہ کی پیار سے تقریر
آواز سناؤ کہ ہے مضطر پدر پیر
کیوں آنکھ نہیں کھولتے اے لعل یہ کیا ہے
ہے رحم کی جا باپ غریب الغربا ہے

ہر چند کہ فاقہ سے ہوا اور ضعف ہے طاری
تن چور ہے سب اور ہے لہو زخموں سے جاری
بند آنکھیں ہیں اور خوں سے قبا سرخ ہے ساری
دیکھو تو ذرا ایک نظر شکل ہماری
آگے مرے دنیا سے سفر کرتے ہو، بیٹا
افسوس کہ ہم جیتے ہیں، تم مرتے ہو بیٹا

اکبر نے سنی جب یہ صداے شہ والا
حسرت کی نظر سے رخ شپیرؑ کو دیکھا
کی عرض کہ تکلیف ہوئی آپ کو بابا
مہماں کوئی ساعت کا ہے یہ آپ کا شیدا
خوں بہتا ہے سر تا بہ قدم چور ہوں بابا
کیوں کر کروں تعظیم کہ مجبور ہوں بابا

شفقت سے صدا آپ نے دی مجھ کو کئی بار
بیہوشی میں کچھ مجھ سے نہ بولا گیا زنہار
اس ترک ادب کا ہے قلق یا شہ ابرار
کیجے یہ خطا عفو پے حضرت غفار
غش سے لب گفتار کو کھولا نہیں جاتا
ہے درد کلیجہ میں کہ بولا نہیں جاتا

اکبر نے یہ کی باپ سے جب عجز کی تقریر
جوش آگیا اُلفت کا تڑپنے لگے شپّیر
فرمایا لگاؤ نہ کلیجہ پہ مرے تیر
صدقہ تری اس عمر کے یہ بیکس و دلگیر
کیا دخل ہے تم سے جو کبھی بے ادبی ہو
لازم ہے مجھے پاس کہ ہم شکل نبیؐ ہو

جس دم یہ سنی قبلہ کونین کی گفتار
کی عرض بصد عجز کہ یا سید ابرار
شادی کے نہ ہونے کا مجھے غم نہیں زنہار
شادی ہے یہ تھوڑی کہ ارم کا ہوا مختار
کیا کیا نہ مکاں نور کے راحت کو ملیں گے
خوروں کے پرے خُلد میں خدمت کو ملیں گے

یہ ذکر تھا آگے جو ہوئی موت گلو گیر
سینہ میں اُٹھا درد تو حالت ہوئی تغیر
رکنے لگی جب سانس تو کی رو کے یہ تقریر
خادم کی مدد کیجیے، یا حضرت شپّیر
گھبرا کے کہا شہ نے میں قربان یہ کیا ہے
کی عرض کہ چھاتی میں دم بس اب آکے رُکا ہے

یہ کہتے تھے جو ہچکیاں آئیں کئی پیہم
منہ زرد ہوا پھول سا، آنکھیں ہوئیں پُرنم
چلّائے شہ دیں مرے پیارے مرے ضیغم
خاموش ہوئے کس لیے کیا حال ہے اس دم
پھر باپ کو کچھ دے کے صدا مر گئے اکبر
یا شیر خدا کہہ کے سفر کر گئے اکبر

فردوس معلّٰی کو سدھارا وہ جری جب
رو رو کے یہ فرمانے لگے سبط نبی تب
تم مر گئے پیارے، مجھے معلوم ہوا اب
بتلاؤ کہ جنت میں بلاؤ گے مجھے کب
تا زیست میں اب تم کو نہ میں پاؤں گا اکبر
منہ بانو کو کس طرح سے دکھلاؤں گا اکبر

اے شیر جواں تیری جوانی کے تصدق
صورت کے فدا سحر بیانی کے تصدق
اے لال تری مرتبہ دانی کے تصدق
ان فاقوں کے اور تشنہ دہانی کے تصدق
چھوڑا ہمیں اور آپ قضا کر گئے، بیٹا
مظلوم سے غربت میں یہ کیا کر گئے، بیٹا

اے احمدؐ ثانی، تجھے کس طرح سے پاؤں
نانا کی نشانی تجھے کس طرح سے پاؤں
اے بانو کے جانی، تجھے کس طرح سے پاؤں
بابا ہے نہ نانی، تجھے کس طرح سے پاؤں
پیاسے گئے کوثر پہ ہمیں چھوڑ گئے تم
پردیس میں بے کس کی کمر توڑ گئے تم

اے نور نظر تجھ کو کدھر ڈھونڈنے جاؤں
اندھیر ہے گھر، تم کو کدھر ڈھونڈنے جاؤں
اے لخت جگر، تم کو کدھر ڈھونڈنے جاؤں
ناشاد پسر تم کو کدھر ڈھونڈنے جاؤں
بیتاب ہے دل سینہ میں یہ درد پدر ہے
طاقت نہ بدن میں ہے نہ اب نور بصر ہے

موت آگئی کیا جلد یہ مرنے کا نہ تھا سن
ماں کو تیرے چین آئے گا کس طرح سے تجھ بن
ارمان کے شادی کے مرادوں کے تھے یہ دن
اٹھارہ برس گذرے تھے اس طرح سے گن گن
ہے دل کو یقیں جی سے گذر جائے گی بانو
بے جاں تجھے دیکھے گی تو مر جائے گی بانو

لکھا ہے کہ روتے تھے اُدھر لاش پہ سرور
واں خیمہ میں بیتاب تھے ناموس پیمبر
سن کر سخن قتل پسر شاہ کی خواہر
مقتل کو چلی خاک اڑاتی ہوئی سر پر
تھا لب پہ کہ ہے ہے میرے دلدار کہاں ہو
اندھیر جہاں ہے کہ تم آنکھوں سے نہاں ہو

اے اکبر مہ رو، مجھے پاس اپنے بلاؤ
دل سینہ میں بیتاب ہے آواز سناؤ
چھاتی سے لگو چاند سی تصویر دکھاؤ
یہ مادر ناشاد کدھر آئے، بتاؤ
آنکھوں سے نہیں سوجھتا، بیتاب جگر ہے
ثابت نہیں جاتی ہوں کدھر، راہ کدھر ہے

اس حال سے مقتل میں جو پہنچی وہ دلافگار
دیکھا کہ شہنشاہِ دو عالم ہیں دل آزار
بیتاب ہیں گودی میں لیے لاشۂ دلدار
عریاں ہے سر اشکوں سے تر ہیں گل رخسار
خورشید سا منھ گرد مصیبت سے اٹا ہے
تر خوں میں عبا ہے تو گریبان پھٹا ہے

لاشہ کے قریب آئی جو وہ مضطر و بیتاب
صدمہ سے ہوا سینۂ اقدس میں جگر آب
آلودہ لہو میں نظر آیا گل شاداب
تھی زیر عبا لاش کہ تھا ابر میں مہتاب
اسباب وغا پہلوے اقدس میں پڑا تھا
اک سمت جھکائے ہوئے سر اسپ کھڑا تھا

یہ دیکھ کے غش ہو گئی بنتِ اسد اللہ
ہوش آیا تو لاشے کو صدا دی یہ بصد آہ
کیوں خاک پہ لیٹے ہو تم اسے اکبر ذیجاہ
خیمہ میں چلو جلد پھوپی جان کے ہمراہ
تم کو جو ہوئی دیر تو گھبرائی ہوں، بیٹا
گھر سے تمھیں لینے کے لیے آئی ہوں، بیٹا

اکبر، پھوپی اماں ہمیں تم کہہ کے پکارو
ریتی سے اُٹھو کاکل مشکیں کو سنوارو
زینب کے کلیجہ پہ نہ اب برچھیاں مارو
خیمہ میں چلہ خوں بھری پوشاک اُتارو
صدمہ میں دلیروں کے یہ انداز نہیں ہیں
رہوار کہیں، تیغ کہیں، آپ کہیں ہیں

شہ بولے عبا لاشۂ اکبر سے اُٹھا کر
کیوں خیمہ سے مقتل میں چلی آئیں کھلے سر
کیا کہتی ہو دیکھو تو ذرا زینب مضطر
دنیا سے گئے خلد کو ہمشکل پیمبرؐ
طاقت جو مرے جسم میں تھی لے گئے اکبر
داغ اپنی جوانی کا ہمیں دے گئے اکبر

یہ کہہ کے لگے پیٹنے سر سید والا
نالے جو کیے ہو گئی دنیا تہہ و بالا
زینب نے کہا ہائے مرا گیسوؤں والا
اندھیر ہوا اُٹھ گیا دنیا کا اُجالا
میں سمجھی تھی جاگے ہوئے تھے سو گئے اکبر
معلوم ہوا رن میں فدا ہو گئے اکبر

اے گیسوؤں والے ترے لاشے کے تصدق
اے گود کے پالے ترے لاشے کے تصدق
سب زخم ہیں آلے ترے لاشے کے تصدق
پاس اپنے بلا لے ترے لاشے کے تصدق
نوشاہ بنو، دل میں یہ ارمان بھرا تھا
شادی کے لیے خلوتِ شاہانہ دھرا تھا

یہ بین ابھی کر رہی تھی شاہ کی خواہر
آواز بتول آئی کہ اے لاڈلی دختر
جا خیمہ میں بس صبر کر اے زینب مضطر
اب اور مصیبت کی گھڑی آتی ہے سر پر
سر سے مرے پیارے کے یہ آفت نہ ٹلے گی
اب حلق پہ شپّیر کے تلوار چلے گی
