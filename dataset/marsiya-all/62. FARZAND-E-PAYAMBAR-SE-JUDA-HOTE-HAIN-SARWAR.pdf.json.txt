www.emarsiya.com


1
فرزند پیمبر سے جدا ہوتے ہیں اکبرؑ
ماں باپ کے جینے کا مزا کھوتے ہیں اکبرؑ
خاموش کھڑے اشکوں سے منھ دھوتے ہیں اکبرؑ
 روتے ہیں اُدھر شاہ ادھر روتے ہیں اکبرؑ
ہستی کا چمن ہوتا ہے پامال خزاں سے
بن پھولے پھلے جاتے ہیں گلزار جہاں سے

2
اٹھارہ برس تک جسے سیراب کیا ہے
وہ باغ اجڑتا ہے یہ پھل ماں کو ملا ہے	
سہرا بھی نہیں بیاہ کا ماتھے پر بندھا ہے
دن شادی کے جب آئے تو مرنے کو چلا ہے
حق ہے کہ خوشی بیٹے سے بہتر نہیں ہو تی
لٹتی ہے وہ دولت جو میسر نہیں ہوتی

3
مادر کو ہے چھوٹی سی دلھن لانے کا ارماں
کب نیگ ملے گا ہمیں، بہنوں کو ہے ارماں
واں اور ہے سامان یہاں اور ہے ساماں
بندھتی تھی کمر، آنکھ لڑی تھی سوئے میداں
منھ گرد سے آلودہ ہے، دل غم سے بھرا ہے
لب خشک ہیں اور ہاتھ کلیجہ پہ دھرا ہے

4
ہتھیار پسر سجتا ہے گھبراتے ہیں ماں باپ
زخم اس نے کہیں کھائے تو غم کھاتے ہیں ماں باپ
سرتا بہ قدم بید سے تھرّاتے ہیں ماں باپ
اکبر ابھی جیتے ہیں، موئے جاتے ہیں ماں باپ
اللہ ری الفت پسر ماہ لقا کی
دل سینے میں ہلتا ہے دہائی ہے خدا کی

5
سر پیٹ کے جب گر د پسر پھرتی ہے مادر
ہیں بال کھلے سر سے گری پڑتی ہے چادر
شہ سے یہ اشارہ ہے کہ یا سبط پیمبؑر
روکو انھیں، ہاتھوں سے چلے اب علی اکبر
ہیں صاحب الفت، انھیں رحم آئے گا ہم پر
تم بیٹے کو سمجھاؤ میں گرتی ہوں قدم پر

6
صاحب میرے فرزند کو چھاتی سے لگاؤ
روٹھے ہوں اگر مجھ سے تو اکبر کو مناؤ
اس داغ سے لونڈی کے کلیجہ کو بچاؤ
ماں ان کی ہے زینب، انھیں اس وقت بلاؤ
اٹھارہ برس سامنے آنکھوں کے رہے ہیں
پالا ہے بڑے دکھ سے، بڑے رنج سہے ہیں

7
اتنے میں کمر باندھ چکا شاہ کا دلدار
سینے میں اُدھر بہنے لگا ماں کا دل زار
فرزند کا منہ تکنے لگے سیّد ابرار
ہمشکل پیمبر ہوئے رخصت کے طلب گار
ہاتھوں سے کلیجہ شہ بے پر نے سنبھالا
گر نے جو لگی ماں علی اکبر نے سنبھالا

8
فرمایا پدر صدقے ہو، اے اکبر ذی شان
کیا کہتے ہو، رخصت کسے کہتے ہیں مری جان
دم کس میں ہے، دے کون تمھیں رخصت میدان
دنیا سے یہ شبیر کی رخصت کا ہے سامان
ماں باپ چراغ سحری ہیں علی اکبرؑ
ہم تم سے بھی پہلے سفری ہیں علی اکبرؑ

9
کس طرح بھلا داغِ جوانی ہو گوارا
سہرا بھی تو دیکھا نہیں بابا نے تمھارا
عباس سے قوّت تھی سو دنیا سے سدھارا
اب کون رہا ہے مری پیری کا سہارا
مرجائیں اگر ہم تو بجا ہے کہ مسن ہیں
بیٹا علی اکبر، یہ تیرے مرنے کے دن ہیں

10
حضرت نے یہ فرمایا تو بانو کو ہوئی یاس
گھبرائی ہوئی حضرت زینب کے گئی پاس
رو رو کے کہا، کرتے ہیں اکبر ہمیں بے آس
وہاں جاتے ہیں پھر آئے جہاں جا کے نہ عباس
اس داغ کی طاقت نہیں بانو کے جگر کو
قربان گئی روک لو تم اپنے پسر کو

11
بی بی، میری کشتی کو تباہی سے بچاؤ
قربان تمھارے میرے کام اس گھڑی آؤ
اب آگ کلیجے کی بھڑکتی ہے ، بجھاؤ
دائی سے خفا ہیں ، علی اکبر کو مناؤ
رکتے نہیں، باندھے ہوئے، ہتھیار کھڑے ہیں
با با پہ فدا ہونے کو تیار کھڑے ہیں

12
سر پیٹ کے زینب نے کہا ہاے مقدر
اکبر بھی چلے مرنے کو برباد ہوا گھر
ہے ہے میرے بھائی کا رہا کوئی نہ یاور
کس طرح سے رخصت کیا، راضی ہوئے کیوں کر
کیا خوب صلا پالنے کا ہم کو ملا ہے
شہ سے نہیں شکوہ ، علی اکبر سے گلا ہے

13
جن کے لیے بیٹوں کو کیا میں نے نہ پیارا
رد ان کی بلا ہو انھیں اس واسطے وارا
جب دیکھا انھیں پیار کبھی اُن پہ نہ آیا
بہلا دیا اُن کو، انھیں گودی میں سلایا
دن رات پلے بر میں میرے دل کی طرح سے
آغوش میں رہتے تھے حمائل کی طرح سے

14
کہ کر یہ سخن، منھ پر لیا گوشۂ چادر
ہتھیار سجے ، اتنے میں آئے علی اکبر
پلّے کو چھڑا کر کہا کیوں روتی ہو مادر
رو کر کہا زینب نے تمھیں کیا، مرے دلبر
تم وہ کرو جس بات میں آرام ہے تم کو
میں کون، مرے رونے سے کیا کام ہے تم کو

15
میں روؤں نہ کیوں کر مری قسمت میں ہے رونا
منھ پر سے چھڑاؤ نہ ردا کا میرے کونا
رخصت ہوئے تم ان سے تھا رخصت تمھیں ہونا
یاد آیا نہ راتوں کو میری چھاتی پر سونا
اس پالنے والی کی محبت کو نہ سمجھے
اٹھارہ برس کی میری خدمت کو نہ سمجھے

16
اکبر نے کہا، میں کیسے حال اپنا سناؤں
جو داغ کلیجہ پہ ہیں کس طرح دکھاؤں
بھائی میرے مارے گئے، میں جان بچاؤں
عزّت نہیں رہنے کی، جو مرنے کو نہ جاؤں
انصاف سے فرماؤ تمھیں، کیا کرے اکبر
با با پہ چلیں برچھیاں، دیکھا کرے اکبر

17
نرغے میں ہے اعدا کے یہ اللہ کا جانی
کھانا تو کہاں، بند ہے دو روز سے پانی
واللہ نہیں صبر میں ان کا کوئی ثانی
اپنی بھی مجھے بھول گئی تشنہ دہانی
تسکیں کے لیے دی جو زباں میرے دہاں میں
تھے پیاس سے کانٹے گل زہرا کی زبان میں

18
رورو کے جو اکبر نے یہ کی پیاس کی تقریر
 بیتاب ہوئی بھائی کی تنہائی پہ ہمشیر
بانو سے کہا، یہ نہ رکیں گے کسی تدبیر
اکبر سے بھی بے آس کیے دیتی ہے تقدیر
بیٹے کو جو روکوگی تو پچھتاؤ گی بانو
پر دیس میں وارث سے بچھڑ جاؤ گی بانو

19
گھبرا گئی ، بانو سے نہ کچھ اور بن آیا
بیتا بی میں سر پاؤں پہ بیٹے کے جھکایا
چلائی کہ قسمت نے مجھے تم سے چھڑایا
سہرا بھی نہ اس پانے والی کو دکھایا
میں لٹتی ہوں، ویراں میرا گھر کرتے ہو بیٹا
دنیا سے پر ارمان سفر کر تے ہو بیٹا

20
یہ سن کے چلے آنکھوں پر رکھے ہوئے رومال
پر ما در دل خستہ کا دیکھا نہ گیا حال
ماں کوکھ کو پکڑے ہوئے اور کھولے ہوئے بال
چلاتی گئی ڈیوڑھی تلک ہاے میرے لال
تم اور بھی ایک دم نہ ٹھہرتے گئے واری
پھر آنے کا اقرار نہ کرتے گئے واری

21
چاہا علی اکبر نے کہ ہو گھوڑے پر اسوار
جو آئے نظر خاک نشیں سید ابرار
عمامہ تو تھا ہاتھوں میں اور لب پہ یہ گفتار
اکبر سے بچھڑتا ہوں میں اے ایزد غفار
تو صبر عطا کر کہ زیادہ نہ قلق ہو
نزدیک ہے اس دم کہ کلیجہ میرا شق ہو

22
رو رو کے یہ کہتا تھا یداللہ کا پیارا
آداب بجالا کے ، پسر رن کو سدھارا
ایک نور جو چمکا تو خبر دار پکارا
ہشیار جوانو! یہ پیمبر ہے تمھارا
یہ نور، یہ شوکت، یہ جلال اور میں کب ہے
مجرے کو چلو، آمد سلطان عرب ہے

23
اعدا نے سنی جب یہ خبردار کی تقریر
لشکر میں طلاطم ہوا گھبرا گئے بے پیر
ہاتھوں سے تھے یکدست چھٹے قبضہ شمشیر
بھاگے قدر اند از کمانوں سے گرے تیر
وہ غرق تخیز تھے قدم جن کے رُکے تھے
مجرے کو علم فوج مخالف کے جھکے تھے

24
ناگاہ جمال علی اکبر نظر آیا
خورشید سا روشن رخ انور نظر آیا
غل تھا کہ وہ لختِ دل سرور نظر آیا
اے صل علیٰ ، نور پیمبرؐ نظر آیا
آنکھوں میں سرور آ گیا دیدار سے اس کے
روشن ہوے دل، جلوۂ رخسار سے اُس کے

25
اتنے میں یہ اکبر نے کہا، تول کے شمشیر
ہاں نکلے پرے  سے کوئی، ہے جنگ میں کیا دیر
روباہ ہے یہ فوج ستم، اور ہوں میں شیر
رو کے میری شمشیر وہ ہو زیست سے جو سیر
احوال سنا ہووے گا خیبر شکنی کا
اب دیکھو تماشہ میری شمشیر زنی کا

26
اکبر نے فصاحت سے ادا کی جو یہ تقریر
کچھ رونے لگے اور یہ بولے کئی بے پیر
حر کے تو مقدر میں نہ منصب تھانہ جاگیر
ان تیغوں سے کاٹیں گے مگر ہم سر شبیر
عباس کی تصویر ابھی خوں سے بھری ہے
بسم اللہ اگر آپ کو درد پدری ہے

27
تھرّانے لگا غیظ سے شہزادے کا اندام
افروختہ چوں مہر ہوا چہرہ گلفام
نعرہ کیا حیدر کی طرح کھینچ کے صمصام
رو کو مری شمشیر کو ہاں اے سپہ شام
میں دیتا ہوں سرشاہ خوش اقبال کے بدلے
اکبر سے لڑو، فاطمہ کے لال کے بدلے

28
یہ سنتے ہی غازی پہ کمانوں سے چلے تیر
ہر صف سے بڑھے برچھیوں کو تول کے بے پیر
لشکر میں دھنسا شیر سالختِ دلِ شبیؑر
ہر غول میں بجلی سی چمکنے لگی شمشیر
سر تن سے قلم ہوتے تھے بیداد گروں کے
کاغذ کی طرح اڑنے لگے پرزے سروں کے

29
چھایا ہوا تھا چار طرف فوج کا بادل
بجلی کی طرح کو ند تے تھے برچھیوں کے پھل
جب تیغ چمکتی تھی تو پڑ جاتی تھی ہلچل
میداں میں نہ اسوار ٹھہرتے تھے نہ پیدل
کہتے تھے بڑی خیر ہوئی بچ گئے اب کی
شعلہ نے لیا تھا ہمیں اس برق غضب کی

30
اس شیر نے جس صف کی طرف باگ اُٹھائی
دم میں ہوئی سو سو کے تن وسر میں جدائی
یہ ایک، وہ لاکھوں تھے، پر سنبھلی نہ لڑائی
ہر غول میں غل تھا کہ محمدؐ کی دہائی
فرزند کی جرأت پہ خوشی ہوتے تھے شبّیر
پر ساتھ ہی امت کی دعا کرتے تھے شبّیر

31
تنہائی اکبر پہ کبھی کرتے تھے فریاد
ملتے تھے کبھی ہاتھ کہ اُمت ہوئی برباد
فرماتے تھے زینب سے کبھی با دلِ ناشاد
ہر چند کہ پیاری کسے ہوتی نہیں اولاد
پرآگے مرے ہے یہ زیادہ، نہ وہ کم ہے
اکبر کے برابر مجھے اُمت کا بھی غم ہے

32
بیتاب ہوں بھینا مجھے اب غم ہے نہایت
مانگوں یہ دعا بہرشہنشاہ ولایت
اکبر بھی سلامت رہے اُمت بھی سلامت
محبوب الہی سے ہو مجھ کو نہ ندامت
دونوں کے عوض سر تہ شمشیر دھروں میں
اکبریہ اور امت پہ فدا جان کروں میں

33
شبیر تو یہ کہتے تھے وہ کرتی تھی نالے
دروازہ پر تھیں بی بیاں بانو کو سنبھالے
چلاتی تھی چلتے ہیں جگر پر میرے بھالے
لوگو ، میرے اکبر کو کوئی رن سے بلالے
کہ دو کہ تمھیں دیر سے چلاتی ہے بانو
اصغر کو لیے رن میں چلی آتی ہے بانو

34
جا کر کوئی سمجھائے اُسے میری زبانی
مادر کا برا حال ہے، اے یوسف ثانی
اؤ مرے پیارے، مرے دلبر، میرے جانی
قائم رکھے اللہ، یہ محمد کی نشانی
سب روتے ہیں ماں بہنوں پہ احسان کرو بیٹا
مادر کی بھری گود نہ ویراں کرو بیٹا

35
دیکھی جو سکینہ نے یہ بیتابی مادر
چلانے لگی ڈیوڑھی کے پردہ کو اٹھا کر
بھیا علی اکبر، میرے بھیا علی اکبر
بھولے ہمیں، یہ چھوٹی بہن صدقے ہو تم پر
اب آنے میں کیا دیر ہے کب آؤ گے بھیا
جب والدہ مر جائیں گی تب آؤ گے بھیا

36
اماں کا دم آنکھوں میں ہے، دیدار دکھاؤ
بس لڑچکے، صدقے گئی اب خیمہ میں آؤ
غش ہو گئے ہیں، خاک سے بابا کو اٹھاؤ
پانی جو ملا ہووے، میرے واسطے لاؤ
عباس کے آنے سے تو اب یاس ہے بھیا
بھینا کو تمھاری ہی بس اب آس ہے بھیا

37
خیمہ میں یہ کہرام تھا جو رن میں ہوئی دھوم
لو برچھیوں سے قتل ہوئے اکبر مظلوم
گھبرا کے یہ چلانے لگی بانوے مغموم
یہ شور ہے کیسا ارے لوگو نہیں معلوم
کہتے ہیں کسی ماں کے زوال آگیا گھر پر
مارا کسے، برچھی یہ لگی کس کے جگر پر

38
پوچھے کوئی لٹنے یہ لگی کس کی کمائی
برچھی کی آنی کس کے جگر بند نے کھائی
میدان میں لعینوں نے یہ ہے دھوم مچائی
اب تک مرے اکبر کی خبر کچھ نہیں آئی
مضطر ہوں تسلّی میری کچھ ہو نہیں سکتی
دل روتا ہے وسواس سے میں رو نہیں سکتی

39
شبیریہ سرپیٹ کے اس وقت پکارے
بانو، علی اکبر گئے ہاتھوں سے تمھارے
جلّادوں نے نیزے میرے فرزند کو مارے
فردوس میں داخل ہوئے دنیا سے سدھارے
ہم روئیں۔ یہی شام کے لشکر کی خوشی ہے
اعدا میں یہ قتل علی اکبر کی خوشی ہے

40
جب نیزہ سے رن میں ہوئے گھائل علی اکبر
مرنے پہ ہوئے ضعف سے مائل علی اکبر
بیتاب جو تھے صورت بسمل علی اکبر
گھوڑے سے گرے تھامے ہوئے دل علی اکبر
غل تھا کہ ملی خاک میں تصویر نبیؐ کی
دولت ہوئی برباد حسین ابن علیؑ کی

41
میداں میں سنان ابن انس بڑھ کے پکارا
اے قوم، مبارک ہو کہ اکبر گیا مارا
کیا برچھی لگی ہے کہ جگر ہو گیا پارا
کوئی نہ رہا شاہ کی پیری کا سہارا
سب مرچکے بھائی، نہ بھتیجا، نہ پسر ہے
اب تیغ ہے اور حلقِ شہ جن و بشر ہے

42
خوش ہوتے تھے وہ شاہ ادھر کرتے تھے زاری
فرماتے تھے گھبرا کے یہ کیا کہتے ہو، واری
مجروح ہوا کون، یہ برچھی کسے ماری
زخمی ہوئے اکبر تو اجل آئی ہماری
بے آس ہوئے، اب نہ رہی آس کسی کی
لوٹا ہمیں اُمت نے رسول عربی کی

43
فریاد ہے فریاد کہ گھر ہو گیا برباد
سینہ کہاں اکبر کا، کہاں نیزۂ جلّاد
مظلوم پہ، سید پہ، مسافر پہ، یہ بیداد
اکبر نہ رہے جیتے، تو بانو ہوئی ناشاد
صبر آئے گا کس طرح جو اں بیٹے کے غم میں
سر ننگے چلی آئے گی میدانِ ستم میں

44
یہ کہ کے چلے رن کی طرف سید خوش خو
بیتاب تھا دل، زرد تھا رُخ، بہتے تھے آنسو
پنہاں تھا نظر سے علی اکبر سا جو مہ رُو
آنکھوں کو اندھیرا سا نظر آتا تھا ہر سو
گھبرائے ہوئے چار طرف پھرتے تھے شبّیر
بسمل کی طرح اٹھتے تھے اور گرتے تھے شبّیر

45
ٹیکے ہوئے تلوار کلیجے کو سنبھالے
گہہ اُٹھ کے چلے گاہ کیے بیٹھ کے نالے
چلائے کبھی ہائے میرے گیسوؤں والے
بیٹا علی اکبر مجھے پاس اپنے بلا لے
اے لال، قدم مجھے سے اٹھایا نہیں جاتا
آؤ تمھیں، اب باپ سے آیا نہیں جاتا

46
دریا پہ کبھی جا کے یہ چلاتے تھے شبّیر
تیرے تو کنارے نہیں وہ چاند سی تصویر
اب زیست ہے دو بھر مجھے اور حال ہے تغییر
تجھ میں تو نہیں غرق ہوئے اکبر دلگیر
وہ تین شب و روز کا پیاسا نہیں ملتا
اے بحر، میرا گوہر یکتا نہیں ملتا

47
دریا سے بھی اکبرؑ کا پتا جب کہ نہ پایا
مایوس پھرا، حیدر کرار کا جایا
ریتی پہ جو عباس کا لاشہ نظر آیا
یوں ہاتھوں سے سرپیٹ کے بھائی کو سنایا
پنہاں میری آنکھوں سے مرا نور نظر ہے
بھائی ، علی اکبر کی بھی کچھ تم کو خبر ہے

48
ضائع ہوئی ہے ہے میرے اکبر کی جوانی
گم ہو گئی ہاتھوں سے محمدؐ کی نشانی
میں نے تو بہت خاک ہے اس دشت کی چھانی
لیکن نہیں ملتا وہ میرا یوسف ثانی
تم ہاتھ پکڑ کر مجھے رستہ پر لگا دو
بیتاب ہوں بھائی، مجھے اکبر سے ملادو

49
بولے جو نہ کچھ حضرت عبّاس علم دار
وہاں سے بھی چلے روتے ہوئے سید ابرار
ہر مرتبہ کرتے تھے تڑپ کر یہی گفتار
کس سمت ہو، بولو، میرے جانی، میرے دلدار
افسوس، کوئی پاس تمھارے نہیں بیٹا
بے ہوش ہو شاید جو پکارے نہیں بیٹا

50
رو کر کبھی یوں ہوتے تھے اعدا سے مخاطب
یارو، میری غربت پہ تمھیں رحم ہے واجب
شبّیر نہ کھانے کا نہ پینے کا ہے طالب
بتلا دو کہ اکبر ہے میرا کون سی جانب
پہونچا دو مجھے لاشۂ ہمشکل نبی پر
احسان کرو روح رسول عربی پر

51
اعد سے جو کی سبط پیمبر نے یہ گفتار
غش میں سنی اکبر نے صداے شہ ابرار
گردن کو جھکائے جو کھڑا روتا تھا رہوار
آہستہ کہا اس سے کہ اے اسپ وفادار
گھبرائے ہوئے ڈھونڈتے پھرتے ہیں پسر کو
تو جا کے بلا لا میرے مظلوم پدر کو

52
یہ سنتے ہی رہوار چلا جانب شبّیر
شہ کو نظر آیا فرس اکبر دلگیر
ماتھے پہ نمودار تھا زخم دم شمشیر
خون بہتا تھا پیوست تھے چھاتی میں کئی تیر
تھا زخم کا اکبر کے لہو خانہ زیں پر
گر دن تھی جھکی ، باگ لٹکتی تھی زمیں پر

53
گھوڑے سے لپیٹ کر یہ پکارے شہ ابرار
اسوار تیرا کیا ہوا اے اسپ و فادار
گویا ہوا یوں حکم الہی سے وہ رہوار
اک نخل تلے لوٹتا ہے آپ کا دلدار
حضرت سے نہ ملنے کا نہایت اسے غم ہے
لب پر تو ہے نام آپ کا اور ہونٹوں پہ دم ہے

54
شبّیر چلے روتے ہوئے گھوڑے کے ہمراہ
فرزند کا لاشہ نظر آیا وہیں ناگاہ
وہ وقت کسی باپ کو دکھلائے نہ اللہ
فرزند سے جس طرح ملے سید ذی جاہ
جیتا ہوا یوسف تو ملا باپ سے آکر
یہاں گم ہوئے خود کھوئے ہوئے لال کو پا کر

55
بسمل سا تڑپتا تھا جو وہ گود کا پالا
تھا شاہ کے سینہ میں کلیجہ تہ و بالا
لاشے کے قریں بیٹھ گئے سید والا
گہہ دل کو سنبھالا گہے سینہ کو سنبھالا
دم رکتا تھا جب ہچکیاں آتی تھیں پسر کو
ہاتھوں سے پکڑ لیتے تھے سینہ میں جگر کو

56
حضرت نے جو زانوے مبارک پہ رکھا سر
بے ہوشی میں سمجھے یہ جناب علی اکبر
آیا ہے پھرانے کو کوئی حلق پہ خنجر
کہنے لگے سر باپ کے زانو سے اٹھا کر
میں واسطہ دیتا ہوں رسول دوجہاں کا
تن سے ابھی سرکاٹ نہ مجھ تشنہ دہاں کا

57
یہ سن کے نکل آئے حرم خیمہ سے باہر
غل پڑ گیا ہے ہے علی اکبر علی اکبر
فرزند کے لاشہ پہ جھکے سبط پیمبر
خاموش انیسؔ اب ہے بیاں خاتمہ پر
زینب کے نکلنے کا بیاں ترک ادب ہے
میدان سے لاش آنے کا مضمون غضب ہے
