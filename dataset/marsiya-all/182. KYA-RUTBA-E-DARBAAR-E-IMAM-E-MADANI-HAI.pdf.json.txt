جلد ششم
مرثیہ میر انیس

۱
کیا رتبۂ دربارِ امام مدنی ہے
تسلیم کو محتاج بھی آیا تو غنی ہے
دیکھو تو کرم پانچ طرف راہ نبی ہے
باقی ہے تو اثنا عژری پنجتنی ہے
کہتے ہین ملک گنبد گردون سے اوتر کے
پانچون ہین یہ در پنجتن پاک کے گھر کے
۲
باہر در دولت کے جو حضرت کا ہے بازار
ہر وقت نظر آتا ہے پھولا ہوا گلزار
دیتے ہین صدا پڑھ کے نمازین یہ دُکاندار
ہان آئے جو عقبےٰ کے ہو سودے کا طلبگار
اس جنس کے عقدے تمھین اوس روز کُھلینگے
میزان عدالت مین جب اعمال تُلینگے
۳
بیشک در جنت ہے یہ دروازۂ عالی
رحمت سے کوئی جسکا دریچہ نہین خالی
دنیا مین سلامت رہے اس ملک کا والی
یہ دین کی بنا جسکے نمکخوارون نے ڈالی
لاریب کہ ہے بندۂ مقبول خدا کا
سایہ سر اقدس پہ رہے آلِ عبا کا
۴
دن رات کی جب تک ہے سفیدی و سیاہی
قائم رہے یہ شاہ فلک جاہ الٰہی
ہو زیر نگین ماہ سے تا مسکن ماہی
رائج رہے عالم مین سدا سکۂ شاہی
ہر وقت فزون رحمت و الطافِ خدا ہو
سِن خضر کا اقبال سلیمان کا عطا ہو
۵
کیونکر اُسے جُھک جُھک کے نہ دیکھے فلکِ پیر
ہر در ہے ۔۔۔۔۔۔۔۔۔ مین شجر طور کی تصویر
دیوارون مین دیکھی نہین اس طرح کی تنویر
ہان گچ مین ملاے ہین ستارے دم تعمیر
گو تحت مین چھٹکے ہین مگر فوق ہے انکو
وہ رات کو گردون پہ چمکتے ہین یہ دن کو
۶
دیکھے کوئی خوشکارے بنیائے ہنرور
آئینے جڑے ہین کہ ارسطو بھی ہے ششدر
زیبا ہے اگر چوم لے ہاتھون کو سکندر
یہان شوق مین خود ہے ۔۔۔۔۔۔۔۔۔۔۔
حیرت ہے یہ کس گلشن قدرت کے شجر ہین
آئینون کے پنّے ہین ستارون کے ثمر ہین
۷
خوشبو ہے عجب صحن مین یہ مشک ہے یا خاک
ہے اسکی زمین دامن گردون کی طرح پاک
وسعت کو ذرا غور کرین صاحب ادراک
دریا مین حبابو سے نظر آتے ہین افلاک
اس گھر کی زیارت کسے منظور نہین ہے
مکّہ بھی جو طائف ہو تو کچھ دور نہین ہے
۸
انداز یہان عالمِ بالا کے ہین سارے
وہ عرش یہ کرسی وہ فلک ہین یہ ستارے
منظور ہے راحت ہو محبتون کو ہمارے
ہین چھاؤن مین تارون کی سب اللہ کے پیارے
ہرگز نہ پراگندہ کوئی نشہ مین ہوگا
مجمع یون ہی طوبیٰ کے تلے خیر مین ہوگا
۹
اس شمسہ زرین پہ کسے تاب نظر ہے
نور اسکا رخ مہر جہانتاب پہ ور ہے
یہ گنبد ایوانِ شہ جن و بشر ہے
کیونکر نہ مُطلا ہو کہ خورشید کا گھر ہے
تابندہ رُخِ نیّر اقبال زمین ہے
گنبد یہ نہین چتر سر عرش برین ہے
۱۰
گلدستہ عالی کو بھی کیا اوج ملا ہے
کہتا ہے فلک یہ مری پیری کا عصا ہے
رحمت کا نشان گر اسے کہیئے تو بجا ہے
یان کام بھلا نوبت و نقارے کا کیا ہے
شیبور کی آواز نہ شہ سنا کی فغان ہو
نوبت درِ مولا کی یہی ہے کہ اذان ہو
۱۱
اے صل علیٰ رفعتِ نمگیرۂ پُر زر
کہیئے اسے ابر کرم حضرتِ داور
خورشید کہین چاند کہین ہین کہین اختر
سورج کی کرن گرد چمکتی ہے کہ جھالر
صدنوقِ مبارک پہ بھی سایہ ہے اسی کا
جو عرش سے بالا ہے وہ پایہ ہے اسی کا
۱۲
زر ریز جو ہے شمسۂ ایوانِ طلاکار
اک برق سی آنکھون مین چمک جاتی ہے ہر بار
خورشید کی کیا تاب جو آنکھ اس سے کرے چار
کہتا ہے یہ سونا مرے طالع ہوے بیدار
اب اشرفیٔ مہر سے رتبے مین بڑھا ہون
مین عرشِ معلا کی بلندی پہ چڑھا ہون
۱۳
دونو یہ سبیلین جو بنائی ہین سرِ راہ
یاد آتی ہے دیکھے سے انھین تشنگیٔ شاہ
کس حُزن سے کہتے ہین شہ دین کے ہوا خواہ
پیاسا نہ گذر جاے کوئی بندۂ اللہ
فیض اوسکا ہے جاری جو ولی ابنِ علی ہے
یہ آبِ خُنک نذر حسینؑ ابن علیؑ ہے
۱۴
افراط تھی جسکی وہی پانی ہے یہ پانی
جسکے لیئے ترسا اسداللہ کا جانی
وہ پیاس وہ لوں دشت کی وہ تشنہ دہانی
مظلوم کو گھیرے ہوے تھے ظلم کے بانی
سیدانیون کا دودھ چو پی پی کے پلے تھے
جلادون کی تلوارین تھین اور اونکے گلے تھے
۱۵
عاشور کو جسدم ہوئی آغاز لڑائی
حضرت کے رفیقون نے رضا جنگ کی پائی
جب داخلِ جنت ہوے وہ حق کے فدائی
مسلم کے یتیمون نے بھی جان اپنی گنوائی
حضرت کو بڑے داغ ہوے تشنہ لبی مین
ماتم کی صفین بچھ گئین ناموس نبیؐ مین
۱۶
بیٹون کے لیئے زوجہ مسلم کا تھا یہ حال
پیر پیٹتی تھی ہاتھون سے بکھراے ہوے بال
چلاتی تھی روکر کہ بچے تھے یہی دو لال
افسوس کہ سب میری ریاضت ہوئی پامال
بن باپ کے فرزند سفر کر گئے ہے ہے
پُرسا دو کہ مجھ مان کے پسر مر گئے ہے ہے
۱۷
گھر مین یہ تلاطم تھا کہ آئے علیؑ اکبر
کی عرض پھوپھی سے کہ ذرا سُنیئے تو مادر
روتی ہوئی گھبرا کے اوٹھی زینبؑ مضطر
پاس آکے کہا خیر تو ہے اے مرے دلبر
ماتم مین بجا ہوش ہمارے نہین بیٹا
بھائی تو کہین رن کو سدھارے نہین بیٹا
۱۸
یہ کہتی تھی زینبؑ کے خود آئے شۂ ابرار
کس درد سے فرمایا کہ اے خواہر غمخوار
سب فوج سے لڑکر پسر مسلم ناچار
مارے گئے مقتل مین وہ نام آدر و جرار
پردیس مین اونسے بھی جدائی ہوئی زینبؑ
بس خاتمہ ہے گھر کی صفائی ہوئی زینبؑ
۱۹
زینبؑ نے سنی جب یہ خبر شاہِ امم سے
مسلمؑ کے پسر خوب لڑے فوجِ ستم سے
دل ہل گیا رنگ اوڑ گیا افراط الم سے
آنسو رخِ انور پہ بہے دیدۂ نم سے
کام آتا تھا جو شہ کے خجل ہوتی تھی زینبؑ
فرزندون کا مُنھ تکتی تھی اور روتی تھی زینبؑ
۲۰
کچھ مُنھ سے نہ کہتی تھی مگر ۔۔۔۔۔۔۔۔۔۔۔۔۔۔۔۔
شہ پر مرے بیٹے ہون اسی طرح سے قربان
آگے تو یہ حسرت تھی کہ ہو بیاہ کا سامان
اب کوئی تمنا نہین گر ہے تو یہ ارمان
چرچا ہو کہ حق مان کا ادا کر گئے دونو
کس شان سے زینبؑ کے پسر مر گئے دونو
۲۱
سب بیبیون کا دہیان اسی بات پہ ہوگا
مشہور ہے زینبؑ شہ مظلوم کی شیدا
کیا وجہ جو فرزندون کو مرنے کو نہ بھیجا
کچھ بن نہین آتی مجھے تدبیر کرون کیا
کسکو خبر اسکی ہے کہ غم کھاتی ہے زینبؑ
لاش آتی ہے اورون کی گڑی جاتی ہے زینبؑ
۲۲
مین آپ تو بیٹون سے کرونگی نہ یہ تقریر
مامون کے عوض سینے پہ کھاؤ تبر و تیر
خود جانتے ہین مرتبۂ حضرت شپیرؑ
ہین سوچمین دیکھون تو یہ کیا کرتے ہین تدبیر
صادق ہین محبت مین تو کام آئینگے دونو
مادر کو جلائینگے جو مر جائینگے دونو
۲۳
مامون نے اونھین دل کی طرح گود مین پالا
آقا کی عنایت سے ہوئی قدر دوبالا
کیا دل مین نہین اونکے ولائے شۂ والا
بچے نہین کچھ نام خدا ہوش سنبھالا
منصف ہو کوئی یہ مرے سمجھانے کے دن ہین
یا آپ سے اون دونون کے مر جانیکے دن ہین
۲۴
مانع ہے جو پاس ادبِ سیدِ ابرار
کیا قصد ہے مجھسے تو کرین دردِ دل اظہار
حیران ہون یہ آپس مین ہے کس بات کی تکرار
مرنا نہین منظور تو کیون باندھی ہے تلوار
کُھلتی ہین نہ کمری نہ رضا لیتے ہین دونو
ہر دوسرا مُنھ دیکھکے رو دیتے ہین دونو
۲۵
میرے لیئے روتے ہین تو بیجا ہے یہ زاری
مامون پہ تصدق ہون جو مان ہے اونھین پیاری
مر جانے کی ہمت اونھین دے ایزدِ باری
مین گرد پھرون اونکے جو منگوائین سواری
بیٹا ہو ببھتیجا ہو غنی ہو کہ گدا ہو
مجکو تو وہ پیارا ہے جو بھائی پہ فدا ہو
۲۶
انصار لڑے شاہ کے لاکھونسے اکیلے
پیاسے بھی رہے زخم بھی تلوارون کے جھیلے
ایسے نہین جو نرغے مین لشکر اونھین ریلے
ساتھ انکے جو کھیلے تھے وہ یون جان پہ کھیلے
دے سب کو خدا خلق مین لختِ جگر ایسے
مان صابرہ ایسی پدر ایسا پسر ایسے
۲۷
کیا زوجۂ مسلم کی بھی تھی نیک کمالی
شپیرؑ کے جو کام بُرے وقت مین آئی
مرتبہ بھی ملا عزت و توقیر بھی پائی
کس طرح نہو مادرِ غمناک رضامند
چارون سے ہوئے پنجتن پاک رضامند
۲۸
دل سے یہ بیان کرتی تھی زینبؑ جگر افگار
اتنے مین پسر آکے گرے قدمون پہ اکبار
کی دستِ ادب جوڑ کے یہ عون نے گفتار
ہے بھائی مین اور مجھ مین بڑی دیر سے تکرار
مین کہتا ہون مرنے کو مجھے جانے دو پہلے
یہ کہتے ہین تلوارین مجھے کھانے دو پہلے
۲۹
کب تک مین بھلا رنج عزیزون کے اوٹھاؤن
سمجھائین انھین آپ تو مین مرنے کو جاؤن
زخم تبر و تیر و سنان سینے پہ کھاؤن
اعدا کو شجاعت شہ مردان کی دکھاؤن
شیرون کا دلیرون کا بھی کام ہے امّان
لڑیئے جو اکیلے تو بڑا نام ہے امّان
۳۰
میدان مین خادم ہو نثارِ شہ ذیجاہ
یہ رنج و مصیبت مین رہین آپکے ہمراہ
جو عشق ہے بھائی سے مجھے آپ ہین آگاہ
زخمی مین انھین دیکھ نہین سکنے کا واللہ
بے جنگ کیئے جی سے گذر جائیگا بھائی
بھائی کا لہو دیکھکے مر جائیگا بھائی
۳۱
یہ کہکے جو خاموش ہوا عونِ خوش اطوار
صدمے سے نہ چھوٹے کو رہی طاقتِ گفتار
بس آنکھون کو مل ملکے وہ گریان ہوا ایکبار
کی عرض سنا آپنے اے مادرِ غمخوار
کیا جانیئے کس بات پہ یہ مجھسے خفا ہین
ہمتو یہ سمجھتے ہین کہ یہ باپ کی جا ہین
۳۲
خاطر نہ تو انکی نہ مری کیجیئے مادر
انصاف سے فرمایئے ازمہرِ پیمبرؐ
کس طرح کہون مین کہ چلے جائین برادر
چھوٹا تو جیے اور بڑا بھائی ہو بے سر
بچپن سے سدا ساتھ رہے ساتھ پلے ہین
کس سے ہے یہ الفت کہ ہمین چھوڑ چلے ہین
۳۳
ہمنے تو کبھی انکو اکیلا نہین چھوڑا
خدمت سے غلامی سے کبھی مُنھ نہین موڑا
سر پانؤن پہ سو بار رکھا ہاتھون کو جوڑا
ٹھہرا کے جدائی کا سخن دل مرا توڑا
ہمتو کسی مشکل کو بھی مشکل نہین سمجھے
شاید ہمین یہ جنگ کے قابل نہین سمجھے
۳۴
چھوٹے مین جواب اسکا بڑے بھائی کو کیا دین
اچھا ہمین لاکھون سے یہ لڑنے کی رضا دین
پیچھے جو ہٹین پاؤن تو جو چاہین سزا دین
میدان سے خدا چاہے تو لشکر کو بھگا دین
جانبازون کے نزدیک نہین راہِ عدم دور
نہ فوج ستم دُور نہ یہ دُور نہ ہم دُور
۳۵
دنیا مین کوئی اور بھی ہے ہمسا دلاور
ہم شیر ہین شیرون کو نہین جان کا کچھ ڈر
اک حملے مین گر ہم نہ اولٹ دین صفِ لشکر
پھر دودھ نہ اپنا ہمین تم بخشیو مادر
شع کے قدم پاک پہ سر دے کے پھرینگے
یا رن سے سر شمر و عمر لے کے پھرینگے
۳۶
لاشون سے عزیزون کے زمین ہو گئی معمور
ہمت کا دلیرون ہی کی رہجاتا ہے مذکور
رشتے مین جو نزدیک بہت ہون وہ رہین دُور
ہے آجکے دن نام ہر اک شخص کو منظور
عزت رہے اسمین کہ شریک شہدا ہون
مامون پہ وہ قربان ہون اور ہم نہ فدا ہون
۳۷
جس شے کے یہ طالب ہین طلبگار ہون مین بھی
مرنے پہ یہ آمادہ ہین تیار ہون مین بھی
یہ ننگ ہین ۔۔۔۔۔۔۔۔۔۔ سے تو بیزار ہون مین بھی
یہ اہل وفا ہین تو وفادار ہون مین بھی
ہمسا تو جری غرب سے تا شرق نہین ہے
چھوٹے ہین شجاعت مین تو کچھ فرق نہین ہے
۳۸
مر جاؤنگا پہلے جو یہ میدان مین سدھارے
اس بھائی کے بدلے کوئی نیزے مجھے مارے
روتے ہوے آئین بھی نہ لاشے پہ ہمارے
پیاری نہین جان اپنی مجھے بھائی ہین پیارے
پہلے مجھے مر جانے کا ارمان بڑا ہے
اتنی مری ضد رکھ لین تو احسان بڑا ہے
۳۹
بیٹون کے سخن سُنکے یہ کہنے لگی زینبؑ
ہان دیر کا باعچ یہی تھا مجھ پہ کھلا اب
قربان گئی سمجھی مین تم دونون کا مطلب
مامون پہ ستم ہو یہ گوارہ ہے تمھین کب
جس کام کے تم ہو یہ اوسی کام کا دن ہے
کسطرح سے سبقت نہ کرو نام کا دن ہے
۴۰
آپس کی جدائی جو گوارا نہین پیارو
جھگڑا مین چُکا دیتی ہون لو ساتھ سدہارو
مامون کے جو دشمن ہین انھین جان سے مارو
سردارون کے سر چھوٹی سی تیغون سے اوتارو
باندھی ہے کمر دونون ستمگارون نے شر پر
اک شمر پہ حملہ کرے اور ایک عمر پر
۴۱
جاتے تھے مہم پر جو کبھی احمد مختار
اور لشکر اسلام پہ چڑھ آتے تھے کفار
کرتے تھے وغا ایک طرف جعفر طیّار
لڑتے تھے علیؑ ایک طرف کھینچ کے تلوار
مشکل نہین کچھ فوجِ دغاباز سے لڑنا
صدقے گئی تم بھی اوسی انداز سے لڑنا
۴۲
اک شیر شا تیرون کے نیستان مین در آئے
اک برچھیون والون کے پرے خون مین بھرائے
جس شامی پہ تلوار پڑے دو نظر آئے
لڑتا ہوا اک جائے اودھر اک ادھر آئے
میدان مین جری نام پہ دیتے ہین سر اپنا
ایک ایک الگ لڑکے دکھا دو ہنر اپنا
۴۳
حلقے مین اگر ایک کو لین برچھیون والے
اک بھائی اوسے دوڑ کے نرغے سے نکالے
تم اوسکے مددگار ہو وہ تمکو بچالے
اک دم لے تو اک بڑھ کے لڑائی کو سنبھالے
شیرانہ رہے ایک دلیرانہ رہے ایک
جب بھیڑ پڑے ایک کا بردانہ رہے ایک
۴۴
جھپکے نہ پلک سر پہ جو شمشیر اجل آئے
چھاتی پہ لگین تیر تو ابرو پہ نہ مل آئے
قاصر نہ ہو ہمت نہ شجاعت مین خلل آئے
چھاتی نہ ہٹے سینے پہ برچھی کا جو پھل آئے
لوگ ایسے ہی جانبازون کو روتے ہین جہان مین
شیرون کے پسر شیر ہی ہوتے ہین جہان مین
۴۵
روکین قدر انداز یہ کیا رکھتی ہین جانین
سب سہم کے ہاتھون سے گراوینگے کمانین
نیزے صفتِ مار نکالین جو زبانین
تیغون سے اوڑا دیجیو بڑھ بڑھ کے سنانین
لاکھون سے لڑو ایسے کہ مُنھ موڑ کے بھاگین
ہتیار شجاعان عرب چھوڑ کے بھاگین
۴۶
نعرے کرو ایسے کہ دلِ کوہ دہل جائے
جل جائے وہ صف دار جدھر تیغ کا چل جائے
رستم ہو تو گھبرا کے صفِ جنگ سے ٹل جائے
بجلی کی طرح ایک سے ایک آگے نکل جائے
لشکر پہ چپ و راس چڑھے جائیو واری
رولے ہوے اعدا کو بڑھے جایئو واری
۴۷
چھوٹے ہو تو کچھہ ڈر نہین ہمت تو بڑی ہے
جھیلی ہے جوانمردون نے جب سخت پڑی ہے
خیمے سے نکل وہب کی مان کیسی لڑی ہے
غیرت کی یہ جاگہہ ہے شجاعت کی گھڑی ہے
مان صدقے ہو شیرانِ صفِ رزم ہو تم تو
صفدر ہو دلاور ہو اولی العزم ہو تم تو
۴۸
شیرون کے لئے ننگ ہو تلوار سے ڈرنا
میدان مین تن تنکے سپر سینو کو کرنا
ہر زخم پہ دم الفتِ شپیرؑ کا بھرنا
قربان گئی جینے سے بہتر ہے یہ مرنا
دنیا مین بھلا عزتِ اسلام تو رہجائے
تم جیتے رہو یا نرہو نام تو رہجائے
۴۹
نانا کی طرح کون وغا کرتا ہے دیکھون
سر کون ہزارون کے جدا کرتا ہے دیکھون
حق کون بہت مان کا ادا کرتا ہے دیکھون
ایک ایک صفِ جنگ مین کیا کرتا ہے دیکھون
دکھلائیو ہاتھون سے صفائی کا تماشا
مین پردے سے دیکھونگی لڑائی کا تماشا
۵۰
دیکھون تو پرا زیر و زبر کر دیا کسنے
دو حملون مین اس جنگ کو سر کر دیا کسنے
خون مین پسر سعید کو تر کر دیا کسنے
تلوارون مین سینے کو سپر کر دیا کسنے
سر تن سے بہت کون سے دلدار نے کاٹے
چار آئینے کس شیر کی تلوار نے کاٹے
۵۱
نیزے کے ہلانے کا تو فن سیکھے ہو واری
اکبرؑ سے لڑائی کا چلن سیکھے ہو واری
تقریر شہنشاہِ زمن سیکھے ہو واری
عباسؑ سے اندازِ سخن سیکھے ہو واری
تعریف کرین ڈر کے تو خورسند نہونا
اعدا سے کسی بات مین تم بند نہونا
۵۲
پیاسے ہو بہت تمکو جو سمجھائین ستمگر
پانی تمھین دین شمر سے مل جاؤ جو آکر
دیجو یہ جواب اونکو کہ اے قومِ بداختر
اللہ نے بخشا ہے ہمین چشمۂ کوثر
سر کٹ کے تنون سے قدمِ شہ پہ گرینگے
پانی کے لیئے قبلۂ عالم سے پھرینگے
۵۳
غصّے سے مین یہ کہتی ہون خبردار خبردار
پانی جو پیا دودھ نہ پھر بخشون گی زنہار
کیون جاؤ اودھر کیا تمھین دریا سے سروکار
وہ بولے کہ دریا کو جو دیکھین تو گنہگار
دو روز کی جو تشنہ دہانی مین مزا ہے
یہ شہد مین لذت ہے نہ پانی مین مزا ہے
۵۴
ہم شیرون کو پہلے سے یہی دھیان تھا مادر
گرمی مین ترائی کی ہوا کھائینگے چلکر
اب مُنھ سے زبانین بھی نکل آئین جو باہر
رخ بھی نہین کرنے کے اودھر آپکے دلیر
کیا خوف ہے سب ملکے اگر ٹوٹ پڑینگے
ملعونون سے جلتی ہوئی ریتی پہ لڑینگے
۵۵
دونو نے جو کی جوڑ کے ہاتھون کو یہ تقریر
خوش ہوکے یہ فرمانے لگی شاہ کی ہمشیر
مین خوب سمجھتی ہون کہ ہو عاشقِ شپیرؑ
اللہ نے بخشی ہے تمھین عزت و توقیر
جیتے نہ پھروگے یہ قسم کھاتی ہون واری
کم سن ہو بہت اس لیئے سمجھاتی ہون واری
۵۶
مجکو یہ تمنا ہے کہ وہ کام ہو تم سے
میدان مین عاجز سپہ شام ہو تم سے
سرسبز زمانے مین مرا نام ہو تم سے
حیدرؑ کی طرح رونقِ اسلام ہو تم سے
پھر بیاہ ہو مہلت جو اجل ابکی برس دے
اللہ ہی ان چھوٹی سی تلوارون مین جس دے
۵۷
کس سے ہو توقع جو بگانون سے نہوئے
لڑکون سے ہوا وہ کہ جوانون سے نہوئے
۵۸
ایک ایک سے فرمائین یہ بانوئے شہنشاہ
کیونکر نہو کس شیر کے بچے ہین یہ ذیجاہ
جد جعفر طیّار تو نانا اسداللہ
ایسون سے برآتا ہے کہین لشکرِ روباہ
ظاہر ہوئی یہ صحبتِ شپیرؑ کی تاثیر
زینبؑ کی دعاؤن کا اثر شیر کی تاثیر
۵۹
فرما کے یہ ارشاد کیا اے مرے پیارو
خلعت تو مین لے آؤن یہ ملبوس اوتارو
عمامے رکھو فرق پہ زلفون کو سنوارو
دولہ سا یہ مان تمکو بنالے تو سدھارو
غمخواریٔ فرزندِ یداللہ کا دن ہے
مہندی کی یہی شب ہے یہی بیاہ کا دن ہے
۶۰
آخر اونھین زینب نے وہ پوشاک پہنائی
آگے ہی سے جو بیاہ کے خاطر تھی بنائی
مُنھ دوسرے بھائی کا لگا دیکھنے بھائی
ان گرد پھری اور سخن لب پہ لائی
روؤنگی مگر شاد بھی اس آن تو ہو لون
پروان چڑھے آؤ مین قربان تو ہو لون
۶۱
چہرون کی بلائین تو مجھے لینے دو واری
پھر کاہیکو شکلین نظر آئینگی تمھاری
اوسوقت تو بیٹون پہ بھی رقت ہوئی طاری
سر رکھدیا مادر کے قدم پر کئی باری
مان شاد تھی پر غم کے بھی پہلو نکل آئے
چاہا کہ نہ روؤن مگر آنسو نکل آئے
۶۲
مُنھ پھیر کے اشک آنکھون سے زینب نے کیے پاک
سب اہل حرم رونے لگے بادلِ غمناک
فرمانے لگی خواہر سبطِ شہ لولاک
بیٹے مرے پہنے ہوے ہین بیاہ کی پوشاک
سن لین نہ کہین شاہ یہ کیا ہوتا ہے لوگو
شادی مین کسی کی بھی کوئی روتا ہے لوگو
۶۳
مجرے کئے دونون نے جو جُھک جُھک کے برابر
سب بیبیان کہنے لگین اے شاہ کی خواہر
سہرے بھی ذرا باندھ دو ان دونون کے سر پر
بیٹون نے کہا شرم سے گردن کو جُھکا کر
صدنوق سے امان نہ ابھی لائیو سہرے
اب بیٹون کے تابوت پہ بندھوائیو سہرے
۶۴
گھبرا کے سکینہ نے کہا کیا ہے مین قربان
شاید ہے مرے بھائیون کے بیاہ کا سامان
اچھا ہوا مدت سے یہی تھا مجھے ارمان
مین باندھون گی دستارون پہ سہرون کو پھوپھی جان
حق ہے مرا جھگڑا مین کئے بن نہ رہونگی
خوش ہوکہ خفا نیگ لئے بن نہ رہونگی
۶۵
صد شکر کہ یہ دن مجھے قسمت نے دکھایا
جو ساتھ ہی ان دونون کو نوشاہ بنایا
اس بیاہ مین صغرا کو وطن سے نہ بلایا
شربت کے لئے پانی بھی پایا کہ نہ پایا
پیاسی ہون بہت عرض کرون کچھ جو رضا دو
لو نیگ کے بدلے ہمین پانی ہی پلا دو
۶۶
بانوؑ نے سکینہ سے کہا چُپ رہو واری
ہوتی ہین خجل تمسے پھوپھی جان تمھاری
میدان کی طرف جاتی ہے بیٹون کی سواری
شادی نہین ماتم ہے کرو گریہ وزاری
فدیہ انھین دیتی ہین شہ کون و مکان کا
کیسی دولھنین نیگ کہان بیاہ کہان
۶۷
زینبؑ نے کہا آج مین نادار ہون جانی
کن آنکھون سے دیکھون مین تری تشنہ دہانی
ہے نیگ تو موجود یہ ممکن نہین پانی
دریا کو تو روکے ہوے ہین ظلم کے بانی
آنکھین تو ہین تراشکون سے اور خشک گلے ہین
دولہ جو بنے تھے وہی لب تشنہ چلے ہین
۶۸
کچھ سوچ کے اتنے مین اوٹھی بنت یداللہ
بیٹون کو چلی لیکے حضورِ شہ ذیجاہ
روتے ہوے سب اہل حرم ہو لیے ہمراہ
عباسؑ سے اوسوقت یہ فرمانے لگے شاہ
جُھک جُھک کے جو سمجھاتی ہوئی آتی ہین زینبؑ
لو بیٹون کو رخصت کے لیئے لاتی ہین زینبؑ
۶۹
افسوس کہ بے آس بہن ہوتی ہے بھائی
کیا قہر ہے اس طرح کی بیٹون کی جدائی
شیداے برادر ہے یداللہ کی جائی
نادار کی محتاج کی لٹتی ہے کمائی
روئے گی بہن گر نہ رضا پائینگے مجھسے
دو شیر مرے اور بچھڑ جائینگے مجھسے
۷۰
بس اتنے مین آئی شہ مظلوم کی خواہر
بیٹون کے پکڑ ہاتھ پھری گردِ برادر
گھبرا کے یہ فرمانے لگے سبطِ پیمبرؑ
صدقے انھین کیون کرتی ہو قربان مین تمپر
قسمت سے یہ دونو نورِ نظر پائے ہین تمنے
ہتھیار انھین کسلئے بندھوائے ہین تمنے
۷۱
واللہ مریجان ہین فرزند تمھارے
مین بُرجِ شرافت کا قم ہون یہ ستارے
ہے مجکو گوارا کوئی پتھر مجھے وارے
یہ اکبرؑ و اصغرؑ سے سوا ہین مجھے پیارے
ہاتھون سے نہ کھونا کہ شجاعِ ازلی ہین
یہ جوشن بازوے حسینؑ ابنِ علیؑ ہین
۷۲
معصوم ہین کم سن ہین جوان ہوئینگے جسدم
اوسوقت مین تم دیکھو ان دونو کا عالم
ساونت ہین مین اونکی شجاعت سے ہون محرم
دونو کی نظر شیر کی چتون سے نہین کم
طینت مین شجاعت ہے مروت ہے حیا ہے
اک جعفر طیّار ہے اک شیر خدا ہے
۷۳
زینبؑ نے یہ کی عرض کہ یا سیّد ابرار
کل شام سے ان دونون نے کھولے نہین ہتیار
فخر انکا کہ تعریف کرے آپ سا سردار
باپ انکا نمکخوار ہے یہ بھی ہین نمکخوار
بیٹون مین انھین آپنے محسوب کیا ہے
لونڈی نے تو دونون کو غلامی مین دیا ہے
۷۴
آپ انکو سمجھتے ہین بجائے علی اکبرؑ
یہ دونو ہین خاکِ کفِ پائے علی اکبرؑ
پیارا ہے مجھے کون سوائے علی اکبرؑ
سو ایسے پسر ہون تو فدائے علی اکبرؑ
اللہ سلامت مرے اس لال کو رکھے
دنیا مین خدا آپ کے اقبال کو رکھے
۷۵
بیٹون کی محبت سے مین کہتی نہین یا شاہ
زہراؑ کی قسم تمکو بروح اسداللہ
نہ باپ کی ایسی ہے محبت نہ مری چاہ
کنبے مین فقط آپکے عاشق ہین یہ واللہ
قائم رہین مامون یہ دعا کرتے ہین دونو
سوتے مین بھی حضرت کا یہ دم بھرتے ہین دونو
۷۶
جب سنتی ہون آپس مین یہی کرتے ہین تقریر
کیون بھائی رضا لینے کی کچھ کیجیئے تدبیر
حسرت ہے کہ جب چلنے لگے نیزہ و شمشیر
پہلے ہمین ہوجائین نثار سر شپیرؑ
ٹھہرو نہ جو دنیا سے گذرنے کی ہوس ہے
وہ دن ہے کہ ایک ایک کو مرنے کی ہوس ہے
۷۷
اُس شب کا مین کیا حال کہون آپسے بھائی
تشویش مین تا صبح انھین نیند نہ آئی
مین پہلے کچھ ان دونو سے کہنے بھی نہ پائی
کی آپ وہ تقریر کہ دل سے مجھے بھائی
ہر بار مرے پاؤن پہ جُھک جاتے تھے دونو
سمجھاتی مین کیا خود مجھے سمجھاتے تھے دونو
۷۸
جوڑے ہوے ہاتھون کو یہی کہتے تھے ہر بار
امان ہمین مامون سے نہین طاقت گفتار
کر دیجیئے رخصت کے دلا دینے کا اقرار
اور بخشیئے دودھ اپنا کہ مرنے پہ ہین تیار
ہم لڑکے لعینون سے کرین نام تمھارا
یہ کام ہمارا ہے وہ ہے کام تمھارا
۷۹
مینے یہ کہا تم ابھی چھوٹے ہو مریجان
ہے لشکر اعدا مین بڑا جنگ کا سامان
یہ بولے کہ بچپن پہ ہمارے نہ کرو دھیان
لاشون سے خدا چاہے تو بھر دیونگے میدان
وہان فوج عدو ہے ادھر اللہ کا لشکر
شیرون سے بر آتا نہین روباہ کا لشکر
۸۰
بیجان ہوئے جب سے پسرِ مسلمؑ بے پر
غیرت سے عجب حال ہے دونو کا برادر
آپس مین کئی بار کہا مجکو سُنا کر
ٹکڑے ہوے عباسؑ کی ہمشیر کے دلبر
کس طرح بڑھے عزت و توقیر ہماری
امان ہی کو غفلت ہے یہ تقدیر ہماری
۸۱
سو آپسے مین عرض یہ اب کرتی ہون بھائی
حضرت بھی گوارہ کرین اب انکی جدائی
ساتھ انکو وطن سے مین اسی واسطے لائی
ہوتی ہے بُرے دن کے لیئے نیک کمائی
کچھ غم نہ کرین آپ یہ محتاج خوشی ہے
ان دونون کے مرنے کی مجھے آج خوشی ہے
۸۲
کچھ انکے سوا اور بضاعت نہین رکھتی
محتاج ہون نادار ہون دولت نہین رکھتی
دنیا مین کسی طرح کی حشمت نہین رکھتی
گوہر کوئی جز جوہرِ عزت نہین رکھتی
جو کچھ ہے مرے پاس وہ قربان ہے بھائی
دو بیٹے ہین اور ایک مریجان ہے بھائی
۸۳
کچھ عذر کیا چاہتے تھے سید ابرار
سر پانؤن پہ نہوڑا کے یہ بولی وہ دل افگار
قربان گئی ابتو مناسب نہین تکرار
محروم نہ رکھیے کہ سخی کی ہے یہ سرکار
بہنون کی مصیبت مین مدد کرتے ہین بھائی
نادار کا ہدیہ نہین رد کرتے ہین بھائی
۸۴
کس دن کے لیے ہین یہ غلامان وفا کیش
میدان مین شجاعت یہ دکھائینگے کم و بیش
اب آپ نہ اس امر مین کچھ کیجے پس و پیش
تامان سے نہ شرمندہ ہو یہ خواہر داریش
آفاق مین عزت رہے محتاج غنی ہو
وہ بات نہ کیجے کہ مری دل شکنی ہو
۸۵
یہ سنکے بہت روئے شہ صابر و شاکر
فرمایا بہن خیر مین ہون صبر کو حاضر
اچھا یہ کرین کوچ کہ ہم بھی ہین مسافر
زینبؑ ترے بچون کا خدا حافظ و ناصر
منظور یہ تھا ہون نہ جدا ساتھ سے میرے
دو اور جواہر یہ چلے ہاتھ سے میرے
۸۶
اک دل ہے سو کس کس کا بھلا داغ اوٹھائے
مین خود ۔۔۔۔ صد ہون کہ جلدی اجل آئے
روکے کسے یہ خستہ جگر کسکو بچائے
جو بچھڑے سوبچھڑے جسے جانا ہو وہ جائے
کچھ غم نہین گو راہِ عدم خوف کی جا ہے
پیچھے جو رہے جاتے ہین اونکا بھی خدا ہے
۸۷
زینبؑ نے اشارہ کیا آداب بجا لاؤ
لو گرد پھرو مامون کے سر قدمون پہ نہوڑاؤ
حضرت نے کہا ہاتھون کو پھیلا کے ادھر آؤ
مین پیار تو کرلون مری چھاتی سے لپٹ جاؤ
گھر باپ کا ویران کیے جاتے ہو پیارو
زینت مرے لشکر کی لیئے جاتے ہو پیارو
۸۸
وہ پانؤن پہ گرنے کے لیئے دوڑ کے آئے
شپیرؑ نے سر دونون کے چھاتی سے لگائے
مُنھ پھیر کے اشک آنکھون سے زینبؑ نے بہائے
خیمے سے چلے شاہ کی ہمشیر کے جائے
کیا دل تھا کہ روتی تھی نہ گھبرائی تھی زینبؑ
۸۹
ڈیوڑھی مین جو پہونچی تو کہا عونؑ سے روکر
ٹھہرو مین پھرا لون تمھین گردِ علی اکبرؑ
چھوٹےس ے کہا بُھول گئے کیا مرے دلبر
تم جاکے نہ ہو آئے نثارِ علی اصغرؑ
لازم نہین وہ بات کہ مان جسمین خفا ہو
صدقہ تمھین دیتی ہون کہ رد انکی بلا ہو
۹۰
ہمشکل پیمبرؐ پہ ہوا عونؑ تو قربان
چھوٹے نے کہا دستِ ادب جوڑ کے اوس آن
امّان ہمین رخصت کی خوشی مین نہ رہا دھیان
اولاد پہ مامون کی تصدق ہے مری جان
لاش آئے جو رن سے تو نہ دم ماریو امّان
گہوارۂ اصغرؑ پہ ہمین ماریو امّان
۹۱
یہ کہکے ب رآمد ہوے خیمے سے وہ مہرو
اوسوقت تو دل پر نرہا شاہ کا قابو
بس بیٹھ گئے خاک پہ بہنے لگے آنسو
چلاتی تھی پردے سے لگی زینبؑ خوشخو
دو روز کے پیاسو تمھین اللہ کو سونپا
حیدر کے نواسو تمھین اللہ کو سونپا
۹۲
مان صدقے بزرگون کے چلن بھول نہ جانا
سیکھے ہو جو کچھ جنگ کے فن بھول نہ جانا
اندازِ شہنشاہِ زمن بھول نہ جانا
جو مینے کہا ہے وہ سخن بھول نہ جانا
وہ کہتے تھے جرأت تو خداداد ہے امّان
تشویش نہ کیجے ہمین سب یاد ہے امّان
۹۳
یہ کہکے رکابون مین قدم دونون نے ڈالے
گھوڑون پہ ہوے جلوہ نما گیسوؤن والے
تن تنکے جو کاندھون پہ دھرے دونون نے بھالے
مان تکتی تھی ہاتھون سے کلیجے کو سنبھالے
رہوار کو ترجیح تھی چلنے مین صبا پر
دو چاند کے ٹکڑے نظر آتے تھے ہوا پر
۹۴
سرعت وہ سمندون کی وہ چھل بل وہ طرارے 
چھپتے تھے پہاڑون مین ہَرن شرم کے مارے
سُم ایسے کہ قدمون پہ فلک بدر کو وارے
جب نعل کُھلے چار ہلال اور اوتارے
اوڑ جانے کو افلاک پہ طیار یہی ہین
کیلون سے یہ ثابت ہے کہ سیّار یہی ہین
۹۵
گھوڑون کی وہ شوکت وہ سوارون کا تجمل
غل تھا یہ جری ہین پسر صاحب دُلدُل
قد ایک سے دوسر وہین رُخ ایک سے دوگل
پایا ہے عجب زلفِ مسلسل نے تسلسل
یہ وہ نہین عقدہ ہے کہ بے پیچ کُھلے گا
سنبل پہ نہ ان گیسوونکا پیچ کُھلے گا
۹۶
پیشانیان روشن مَہ انور سے زیادہ
سجدون کے نشان نور مین اختر سے زیادہ
خم ابروون کے دشبۃ خنجر سے زیادہ
پلکین کہین سر تیزی مین نشتر سے زیادہ
آفت مین غزالون کو گرفتار کیا تھا
نرگس کو انھین آنکھون نے بیمار کیا تھا
۹۷
رخسارون سا ہے بدر پہ یہ رو نہین رکھتا
رنگین گلِ خورشید ہے پر بو نہین رکھتا
خوشقد ہے مگر سر و چمن رو نہین رکھتا
خوش چشم ہے آہو مگر ابرو نہین رکھتا
ایسی گلِ مہتاب مین تنویر کہان ہے
غنچے مین یہ رنگینئے تقریر کہان ہے
۹۸
غنچون نے کہان پائے ہین ایسے دہن و لب
جز حمد خدا جنکو کسی سے نہین مطلب
ایسی گلِ یاقوت مین سرخی ہے بھلا کب
ہین گوہرِ دندانِ فلک نور کے کوکب
دندان و لب اس طرح کے پیارے نہین دیکھے
گردون نے بھی ایسے کبھی تارے نہین دیکھے
۹۹
دعویٰ نہ کیا حُسن کا چہرون سے قمر نے
اظہار کیا عجز لبون سے گل تر نے
دانتون سے مقابل رہون یہ چاہا جو نظر نے
یہ سنتے ہی کانون ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ گہر نے
یون برق بھی ہوتی نہین ۔۔۔۔۔۔۔۔۔۔ فلک پر
ہنستی ہے صفا انکی ستارون کی چمک پر
۱۰۰
۔۔۔۔۔۔۔۔۔۔۔۔سے یہ قامت ہین کہ ہین ۔۔۔۔۔۔۔۔۔۔۔۔۔۔۔۔۔۔۔۔
اللہ کے دونو ۔۔۔۔۔ کی ہے یہ تقسیم
یہ وہ قدر قامت ہین جو ہین لایق تعظیم
حلقے مین دہن کے ہین مشابہ بسر میم
 یعنی یہ معمے کبھی معلوم نہونگے
نقطے ہین یہ موہوم کہ مفہوم نہونگے
۱۰۱
دیکھے نہین رخ ایسے لب ایسے دہن ایسے
آسیب نہ پہونچے کبھی سیب ذقن ایسے
پھولون کی مہک آتی ہے خوشبو بدن ایسی
کم ہین چمنِ دہر مین گل پیرہن ایسے
مرغانِ چمن شرم سے خاموش ہوے ہین
سُننے کو صدا گُل ہمہ تن گوش ہوے ہین
۱۰۲
کیا ۔۔۔۔۔۔۔۔۔۔۔۔۔۔۔۔۔۔ صراحی سے گلے ہین
یہ دونو گلے نور کیے سانچے مین ڈھلے ہین
آغوش مین خورشیدِ امامت کے پلے ہین
سینے نہ کہو چاند عباؤن کے تلے ہین
اعضا ہین کہ ہین پھول بھرے پیرہنون مین
کُرتے نظر آتے ہین گلابی بدنون مین
۱۰۳
ان ہاتھون نے قدرت سے یداللہ کی پائی
پنجے سے پھرا دیتے ہین شیرون کی کلائی
ہر چند کہ مہندی نہین ہاتھون مین لگائی
ہین پنجۂ مرجان کی طرح ہاتھ حنائی
یہ اونگلیان مفتاح در فتح و ظفر ہین
ناخن مین یہان عقدہ کشائی کے ہنر ہین
۱۰۴
نورِ ید بیضا ہے ہر اک ہاتھ مین انکے
موسیٰؑ کا وہ حامی تھا نواسے ہین یہ جنکے
لڑکے کبھی دیکھے نہین اسطرح کے سِن کے
بھوکے ہین کئی رات کے پیاسے کئی دن کے
بے آبی سے کانٹے تو زبانو مین پڑے ہین
دونو صفتِ غنچہ کمربستہ کھڑے ہین
۱۰۵
سینے ہین تنے پشت سے چسپیدہ شکم ہین
اس طرح کے ثابت قدم آفاق مین کم ہین
تلوارین عجب شان سے ہاتھون مین علم ہین
بچنے کا نہین ایک کہ دو شیر بہم ہین
جسوقت بڑھے زور جوانون کے گھٹینگے
یہ وہ ہین کہ مر کر بھی نہ میدان سے ہٹینگے
۱۰۶
ہین مردمکِ چشم فلک چھوٹی سی ڈھالین
سو بجلیان چمکین جو یہ تلوارین نکالین
افعی کی زبانس ے نہین کم نیزون کی بھالین
لشکر تہ و بالا ہو جو یہ بھالے سنبھالین
اینون کو جو دیکھے یہ نہین تاب نظر مین
الماس کی کنیان سی در آتی ہین جگر مین
۱۰۷
ہین دوش پہ شملون کو عجب شان سے چھوڑے
اور تبر کمانون مین ہین کس شان سے جوڑے
ایک ایک کے نیزے کی انی کوہ کو توڑے
بجلی ہین چھلاوا ہین یہ صرصر ہین کہ گھوڑے
روکین نہ تو اوڑ کر ابھی میدان سے نکل جائین
میدان تو کیا عالم امکان سے نکل جائین
۱۰۸
لشکر مین یہ تھا شور کہ لین دونو نے باگین
غل پڑ گیا شیر آتے ہین کس سمت کو بھاگین
جو بیٹھے ہون اوٹھین جنھین غفلت ہو وہ جاگین
یہ وہ ہین جنھین ہین عمر و شمر سے لاگین
دعویٰ ہے انھین مثلِ علیؑ صف شکنی کا
ہان غازیو یہ وقت ہے شمشیر زنی کا
۱۰۹
ڈنکے پہ لگی چوب علم کُھل گئے سارے
بڑھ بڑھ کے نقیبان جفار پکارے
یہ شیر ہین دونو اسداللہ کے پیارے
اسپ و زر و جاگیر وہ لے جو انھین مارے
پیچھے نہ ہٹو گو یہ جوانمرد بڑے ہین
دو طفل کہین لاکھ جوانون سے لڑے ہین
۱۱۰
یہ سنتے ہی بس چھوٹی سی تیغون کو اوٹھا کر
ایک ایک سے دونون نے کہا آنکھ ملا کر
لو ہمتو چلے آتے ہین گھوڑون کو اوڑا کر
روکے تو کوئی وار بھلا سامنے آکر
کھینچی ہے جہان تیغ وہان کھیت پڑے ہین
چھوٹے ہین جو اس گھر کے وہ تم سب سے بڑے ہین
۱۱۱
ہمسا بھی کوئی اور ہے دنیا مین جوانمرد
ہم وہ ہین کہ رستم کی شجاعت ہے جہان گرد
گرماتے ہین گھوڑون کو جو اپنے دم ناورد
ہو جاتا ہے بازار شجاعانِ جہان سرد
لاشون ہی سے میدان وغا پاٹ دیئے ہین
اک ضرب مین جبریل کے پر کاٹ دیئے ہین
۱۱۲
تلوار جنھین حق نے عطا کی ہے وہ ہم ہین
جن غازیون نے دین کی بنا کی ہے وہ ہم ہین
قوت جوشہ عقدہؑ کشا کی ہے وہ ہم ہین
دولت جو رسولِؐ دوسرا کی ہے وہ ہم ہین
کیا عرشِ الٰہی پہ جگہ آج ملی ہے
کاندھے پہ نبیؐ کے ہمین معراج ملی ہے
۱۱۳
بت توڑ کے کعبے کو صفا کر دیا ہمنے
دم مین حق و باطل کو جدا کر دیا ہمنے
عالم کو طلبگارِ خدا کر دیا ہمنے
اسلام کی قوت کو سوا کر دیا ہمنے
در کفر کا خالق کی عنایات سے توڑا
عزّی کا سر نحس و نجس لات سے توڑا
۱۱۴
تقسیم ہوئی دولت دین گھر سے ہمارے
شاہون کو ملا تاج و نگین گھر سے ہمارے
ہے پیشِ نظر خلد برین گھر سے ہمارے
تعلیم ہوا روحِ امین گھر سے ہمارے
دیر آئے کہ مسکن تھا بہت دُور ہمارا
آدم سے جو پہلے تھا وہ ہے نُور ہمارا
۱۱۵
خوشنود رہا ایزد باری اسی گھر سے
سب سیکھ گئے لشکر گذاری اسی گھر سے
کفار ہمیشہ رہے عاری اسی گھر سے
احکام ہوئے شرع کے جاری اسی گھر سے
آتے ہین زبان پر وہی جو کلمۂ حق ہین
ہم مصحفِ ناطق کے صحیفہ کے ورق ہین
۱۱۶
یوسفؑ کو گرفتاریٔ زندان سے بچایا
یعقوبؑ کو تیغِ غمِ ہجران سے بچایا
چاہی جو مدد نوحؑ کو طوفان سے بچایا
اندام خلیلؑ آتش سوزان سے ب چایا
مشہور ہے فطرس پہ جو احسان کیا ہے
مشکل کو فرشتون کی بھی آسان کیا ہے
۱۱۷
وہ کونسا لشکر تھا ظفر جسپہ نہ پائی
کفار نے خندق مین شکست آتے ہی کھائی
لاحد ہے اُحد والون کو قوت جو دکھائی
اور بدر کی بھی شمس سے روشن ہے لڑائی
کونین مین ہے آج تلک شور ہمارا
خیبر کا در اوکھڑا تو کُھلا زور ہمارا
۱۱۸
بیر العلم اک چاہ ہے مابین بیابان
وان کود پڑے تیغ پکڑ کر شہ مردان
انسان کا تو کیا ذکر ہے جن ہوگئے بیجان
جب لڑ نہ سکے وہ تو کیا سب کو مسلمان
جب سے نہ ذرا گھٹتے ہین نہ بڑھتے ہین جنات
اوس روز سے ابتک کلمہ پرھتے ہین جنات
۱۱۹
زہراؑ سی نانی اسداللہ سا نانا
جس شیر کی تلوار کو سب خلق نے مانا
دادا وہ مقر جسکی شجاعت کا زمانا
مامون شرف کون و مکان عالم و دانا
مان صبر مین اور زہد مین مریمؑ سے زیادہ
کسکا ہے زمانے مین شرف ہم سے زیادہ
۱۲۰
تیغون کو جو کھینچین تو صفین دم مین اولٹ جائین
حملہ جو کرین ہم تو پرے فوج کے ہٹ جائین
سر تن سے سوارون کے ہر اک ضرب مین کٹجائین
للکارین تو شیرون کے کلیجے ابھی پھٹ جائین
امت پہ کرو رحم یہ حکمِ شہ دین ہے
ناچار ہین سبقت کا ہمین حکم نہین ہے
۱۲۱
ہمکو یہی سمجھاتے ہوئے دُور تک آئے
تب لڑیو کہ جب تم پہ کوئی ہاتھ اوٹھائے
راضی ہون اگر جان مری جائے تو جائے
کوئی مرے نانا کی نہ امت کو ستائے
نافہمی سے دشمن تو وہ ہر چند ہین میرے
پر مین یہ سمجھتا ہون کہ فرزند ہین میرے
۱۲۲
کچھ ہٹ گئے کچھ رونے لگے سُنکے یہ گفتار
تلوارون کو چمکا کے چلے کتنے جفاکار
تیرون کی ادھر اور اودھر سے ہوئی بوچھار
حیدر کے نواسے بھی بڑھے کھینچ کے تلوار
نیزے جو سوارون کے چپ و راس سے چمکے
دو نیمچے بھی پرچۂ الماس سے چمکے
۱۲۳
چھوٹے نے بڑے سے یہ کہی بات کہ بھائی
ہر چند گوارہ نہین دم بھر کی جدائی
اسوقت الگ ہو کے مناسب ہے لڑائی
امان کہین یہ کہ مری بات بُھلائی
جو سامنے ہے کاٹ کے اس فوج کی صف کو
تم دہنی طرف جاؤ تو مین بائین طرف کو
۱۲۴
ارشاد کیا عونؑ نے اللہ نگہبان
پر کیا کرون قالب مین رہیگی نہ مریجان
اے جانِ برادر مین ترے عزم کے قربان
لاکھون سے لڑائی ہو رہے چار طرف دھیان
تکبیر کی ہر بار صدا دیجیو بھائی
گِھر جاؤ تو بھائی کو بُلا لیجیو بھائی
۱۲۵
یہ کہکے کیئے دونو طرف شیرون نے حملے
کاکل کی طرح دوش پہ لہراتے تھے شملے
کیا مُنھ تھا کہ حلقے مین اونھین فوج ستم لے
اتنی بھی نہ مہلت تھی ٹھہر کر کوئی دم لے
بجلی کی طرح پیچھے چل جاتے تھے دونو
ہر صف کو قلم کرکے نکل جاتے تھے دونو
۱۲۶
اک شیر سا جاتا تھا جو شمشیر زنون پر
اک گھوڑے کو دوڑاتا تھا ناوک فگنون پر
ہوتی تھی فدا روح علیؑ صف شکنون پر
نہ وان نظر آتے تھے نہ یہان سر بدنون پر
اون تیغون سے سب فوج نے مُنھ پھیر لیا تھا
دو لاکھ کو دو بجلیون نے گھیر لیا تھا
۱۲۷
چن چن کے نمودار ستمگارون کو مارا
لشکر کے علم کاٹ کے سالارون کو مارا
پیدل جو گریزان ہوے اسوار کو مارا
تیرون کو قلم کرکے کماندارون کو مارا
عقدہ جو پڑا ناخنِ تدبیر سے کُھولا
نیزے کے ہر اک بند کو شمشیر سے کُھولا
۱۲۸
وہ لڑکے جو نکلا تو یہ لشکر مین در آیا
لاکھون تھے مگر ایک نہ دونو سے بر آیا
مارا اوسے اسنے جو اودھر سے ادھر آیا
جان آگئی جب بھائی کو بھائی نظر آیا
تھی ساتھ اجل اونکے جہان بھاگ کے جاتے
گرتی ہوئی بجلی سے کہان بھاگ کے جاتے
۱۲۹
شیرون نے سوارون کے رسالون کو نچھوڑا
ثابت صفِ جنگاہ مین بھالون کو نچھوڑا
بے قتل کیئے برچھیون والون کو نچھوڑا
بے دو کیئے تلوار نے ڈھالون کو نچھوڑا
زندون کو بھی مُردون مین قلم بند کیا تھا
دو تیغون نے سب فوج کا دم بند کیا تھا
۱۳۰
تھے ۔۔۔۔۔۔۔۔۔۔ و میسرہ والے تہ و بالا
بے سر تھا وہ جس شخص نے بھالے کو سنبھالا
ثابت نہ کمندین تھین نہ برچھی تھی نہ بھالا
سب درہم و برہم تھا سوارون کا رسالا
ہنستے تھے وہ غازی صفِ دشمن مین فغان تھی
ڈہالون مین نہ تھا من نہ جوشن مین امان تھی
۱۳۱
آیا جو سوئے عونؑ کوئی تیغ اوٹھا کر
دو کر دیا پہونچے کو یس کو اک ہاتھ مین جاکر
 خم ہو گیا مرد دو سپر فرق پہ لاکر
پھر خطِ شکست اوس پہ لکھا تیغ نے جاکر
قرطاس سا پرزے تنِ سفاک ہوا تھا
سر سینے تلک شکل قلم چاک ہوا تھا
۱۳۲
آیا جو محمدؐ کی طرف کوئی ستمگار
تلوار کو چمکا کے پکارے کہ خبردار
اتنے مین اودھر سے تو ستمگر نے کیا وار
بجلی سی ادھر سے بھی چلی تیغ شرر بار
تیزاب کا اوس شعلۂ آتش مین اثر تھا
آنکھ اوسکی جھپک کر جو کُھلی خاک پہ سر تھا
۱۳۳
وہ صاعقہ جس شخص کے بالائے سر آیا
سر کاٹ کے تا چنبرِ گردن اوتر آیا
اوترا سرو گردن سے تو سینے مین در آیا
سینے کا جو در کھول چکا تا کمر آیا
خم تیغ کا یون جسم ستمگر سے عیان تھا
گویا مہ نو تیغ دو پیکر سے عیان تھا
۱۳۴
دونو تھے جو اک دل تو دو تا ہو گیا لشکر
فریاد سے کرّو بینون کے گوش ہوے کر
خاطر سے گیا غلغلۂ عرصۂ محشر
مریخ کو لرزہ تھا تو افلاک کو چکّر
یاد اوسکو جو روداد پرِ روحِ امین تھی
نعلون کے نشانون سے زرہ پوش زمین تھی
۱۳۵
غل مین نہ صدا بھائی کو جب بھائی کی آئی
دونون کے کلیجون پہ چلی تیغ جدائی
چھوٹے نے بڑے بھائی کو آواز سُنائی
کیا حال ہے جیتے ہو کہ مارے گئے بھائی
بڑھ بڑھ کے ہٹاتے ہین بہت اہل ستم کو
تصویر تمھاری نظر آتی نہین ہم کو
۱۳۶
کس سمت ہو بھائی ہمین آواز سناؤ
ہم کیسے لڑے آکے ذرا دیکھ تو جاؤ
گر آ نہین سکتے تو وہین ہمکو بلاؤ
ہم دیکھین تمھین تم ہمین شکل اپنی دکھاؤ
عرصہ نہ کرو اب کہ تڑپتا ہون قلق مین
دامن سے ہوا دون مین جو ڈوبے ہو عرق مین
۱۳۷
قربان برادر مجھے بتلاؤ کہان ہو
کس غول مین کس فوج مین کس صف مین نہان ہو
لب سوکھ گئے ہونگے بہت تشنہ دہان ہو
میدان مین ہو یا نہر پہ ہو یان ہو کہ وان ہو
غش آیا ہے یا جسم پہ تلوارین پڑی ہین
آواز دو امان درِ خیمہ پہ کھڑی ہین
۱۳۸
بس اتنی جو مہلت ستم ایجادون نے پائی
نیزے کی انی پشتِ محمدؐ پہ لگائی
جسوقت سنان سینے سے باہر نکل آئی
چلایا کہ لو ہمتو چلے خلق سے بھائی
اللہ کس آفت مین مجھے چھوڑ دیا ہے
نیزے نے کلیجے کو مرے توڑ دیا ہے
۱۳۹
لڑنے مین سُنی بھائی نے جو بھائی کی آواز
نزدیک تھا یہ روح کرے جسم سے پرواز
گھورے کو اوٹھا کر وہ چلا صورتِ شہباز
برسانے لگے تیر ہزارون قد انداز
حائل تھین صفین زور سے تلوار کے نکلا
روکا اوسے جتنون نے انھین مار کے نکلا
۱۴۰
بھائی کو تجسس مین نہ تھا جان کا کچھ ہوش
رقت کا بھی تھا جوش شجاعت کا بھی تھا جوش
چلاتا تھا اے غنچہ لب اے سبز قبابوش
آواز سُناکر ہمین کیون ہوگئے خاموش
مان سے ہمین شرمندہ کیئے جاؤگے بھائی
کیا ساتھ نہ بھائی کو لیئے جاؤگے بھائی
۱۴۱
ہر دم یہ دعا تھی وہ دلاور نظر آئے
مظلوم برادر کو برادر نظر آئے
حلقہ کیے اس جا پہ ستمگر نظر آئے
ہاتھون مین چمکتے ہوئے خنجر نظر آئے
آلودہ لہو مین تنِ صد پاس کو دیکھا
ریتی پہ تڑپتا ہوا اک لاش کو دیکھا
۱۴۲
زانو کو دھرے ننھی سی چھاتی پہ ستمگر
کرتا ہے ارادہ کہ جدا تن سے کرے سر
وہ کہتا ہے ہاتھ اپنے دمِ تیغ پہ دیر کر
مین بھائی سے مل لون تو پھرا حلق پہ خنجر
ہم ساتھ چلے مرنے کو ساتھ آئے وطن سے
بے اونکے ملے جان نہ نکلے گی بدن سے
۱۴۳
جسوقت سُنی عون نے بھائی کی یہ تقریر
خنجر تو چلا دل پہ کلیجے پہ لگا تیر
بس کود پڑا گھوڑے سے وہ صاحبِ شمشیر
آغوش مین لی دوڑ کے وہ چاند سی تصویر
اک جا جو بچھڑ کر ہوئے مانجائے برادر
دونو نے گلے مل کے کہا ہائے برادر
۱۴۴
یہ کرتا تھا پیار اوسکو وہ کرتا تھا اسے پیار
لب پر کبھی لب تھے کبھی رخسار پہ رخسار
رہ رہ کے محبت سے لپٹ جاتے تھے ہر بار
لب خشک تھے اور نرگسی آنکھین تھین گُہربار
اسکو طیش دل تھی اوسے دردِ جگر تھا
اک تر تھا پسینے مین تو اک خون مین تر تھا
۱۴۵
کہتا تھا بڑا اے مرے جانی مرے پیارے
زخمی تری اس چھاتی پہ کوئی مجھے وارے
مُنھ سے نکل آئی ہے زبان پیاس کے مارے
اعضا تو ہوئے جاتے ہین کچھ سرد تمھارے
کیا بھائی لبِ لعل کو کھولا نہین جاتا
کرتا تھا اشارہ وہ کہ بولا نہین جاتا
۱۴۶
ناگاہ بڑھا شمرِ لعین فوج کی صف سے
وعدہ کیا خلعت کا ہر اک تیغ بکف سے
دونون پہ چلے تیرِ ستم چار طرف سے
آنے لگی فریاد کی آواز نجف سے
غل تھا کہ نواسون کو علیؑ کے آجل آئی
سر کھولے ہوے قبر سے زہراؑ نکل آئی
۱۴۷
پڑنے لگی معصومون پہ تلوار پہ تلوار
کٹ کٹ کے وہ چھوٹے سے عمامے ہوے گلنار
جب چھاتیون سے ہوتی تھی نیزے کی انی پار
تن تن کے وہ کہتے تھے کہ یا حیدرؑ کرّار
ملتے تھے گلے پیار سے مُنھ چوم رہے تھے
بٹھے ہوے شیرون کی طرح جُھوم رہے تھے
۱۴۸
نیزے کو جو دونون پہ کوئی تول کےآتا
گھبرا کے تب اک بھائی کو اک بھائی بچاتا
پاس آکے جو چھوٹے پہ کوئی تیغ لگاتا
چھاتی کے تلے اوسکو بڑا بھائی چھپاتا
لیتے تھے سپر مُنھ پہ نہ ہٹ جاتے تھے دونو
تلوارون سے اوٹھ اوٹھ کے لپٹ جاتے تھے دونو
۱۴۹
تلوار لگانے جو لگا ایک ستمگر
چھوٹے نے رکھا ہاتھ بڑے بھائی کے سر پر
ہیہات کہ ہاتھ اوسکے گرے خاک پہ کٹ کر
دو ٹکڑے ہوا تا بہ جبین عونؑ کا بھی سر
اوسکو تو ملا حیدرؑ کرار کا رتبہ
ہاتھ آیا اسے جعفر طیارؑ کا رتبہ
۱۵۰
غل طبلِ ظفر کا صفِ اعدا مین ہوا جب
پردے سے کھڑی رن کی طرف تکتی تھی زینبؑ
اور کہتے تھے سر کھولے ہوے اہلِ حرم سب
زینبؑ کی کمائی کو بچا لیجیو یارب
وہ کہتی تھی دنیا سے سفر کر گئے دونو
تم جنکی دعا کرتی ہو وہ مر گئے دونو
۱۵۱
مین خوب سمجھتی ہون یہ ماتم کے ہین انداز
جنت کو سدھارے مرے صفدر مرے جانباز
دونو ہوئے خلعت سے شہادت کے سرافراز
صاف آتی ہے امان کے مجھے رونے کی آواز
آثار ہین فریاد رسولِؐ دوسرا کے
نعرون کو مین پہچانتی ہون شیرِ خدا کے
۱۵۲
ہے ہے مرے پیارو جو صدا آتی ہے ہر بار
یہ روتے ہین پوتون کے لیئے جعفر طیارؑ
لوگو کوئی دیکھو تو کدھر ہین شہ ابرار
عباسؑ سے کہدو مرے بھائی سے خبردار
ہنگامہ ہے وان برچھیان کھانے کو نہ جائین
رن سے لاشون کے اوٹھانے کو نہ جائین
۱۵۳
پس اتنے مین فضہ نے یہ کی آنکے تقریر
لو دونو کی لاشین تو لیئے آتے ہین شپیرؑ
گھر لٹ گیا ہے ہے مری شہزادی کی تقدیر
نزدیک تھا غش کھاکے گرے زینب دلگیر
یہ بھی نہ کھا آئے پسر فوج سے لڑ کر
چُپ رہ گئی ہاتھون سے کلیجے کو پکڑ کر
۱۹۴
شہ لاشون کو چھاتی سے لگائے ہوئے آئے
دونو کو عبا اپنی اوڑھائے ہوئے آئے
آنسو رخِ انور پہ بہائے ہوئے آئے
زینبؑ کے قرین سر کو جُھکائے ہوئے آئے
فرمایا بہن اب انھین آغوش مین لو تم
دو میرے پسر مر گئے پُرسا مجھے دو تم
۱۵۵
وہ بولی کہ ہے ہے یہ نہ فرمایئے بھائی
حضرت کے کہان لال کہان میری کمائی
گر جان غلامون نے گنوائی تو گنوائی
اب کنبے مین عزت مرے فرزندون نے پائی
ماتم کا بھرے گھر مین نہ سامان کرونگی
لاشون کو بھتیجون پہ مین قربان کرونگی
۱۵۶
اکبرؑ جیے کیون پیٹ کے مین سر انھین روؤن
ہو نیند مین اصغرؑ کی خلل گر انھین روؤن
بھائی یہ نہوگا کہ مین بے پر انھین روؤن
دیکھو اونھین یا گود مین لیکر انھین روؤن
ان دونو کا ماتم تو نہ زنہار کرونگی
ہان آپ کے فدیہ ہین انھین پیار کرونگی
۱۵۷
پھر گود مین لاشون کو لیا ہاتھ بڑھا کر
لپٹا کے گلے پیار سے زانو پہ دھرے سر
سیدانیون کے رونے سے برپا ہوا محشر
تھا شور کہ لوٹی گئی شپیرؑ کی خواہر
سب روتے تھے کچھ مُنھ سے نہ فرماتی تھی زینبؑ
غش آتا تھا جب لاشون پہ جھک جاتی تھی زینبؑ
۱۵۸
مخدومۂ عالم کی صدا آئی یہ اوس آن
مین آئی ہون پرسے کے لئے یا سر عریان
فرزندون کو دل کھول کے رولے ترے قربان
ایسا نہو گھٹ گھٹ کے نکل جاے تری جان
اولاد کسی کی نہ جدا ہوے کسی سے
بیٹی کوئی اس داغ کو پچھے مرے جی سے
۱۵۹
زہراؑ کی صدا سُنکے پڑا اور بھی کُہرام
خاموش انیسؔ اب کہ نہین طاقتِ ارقام
حالِ شہ دین نظم کیا کرے سحر و شام
اس کام سے بہتر نہین دنیا مین کوئی کام
شپیرؑ کے مداح کا فردوس مین گھر ہے
عزت مری اللہ کو بھی مدنظر ہے

سلام
۱
خوشا زمینِ مُعلّا زہے فضاے نجف
ریاضِ خلد بھی ہے شائق ہواے نجف
۲
یہ شوق ہے کہ نہ بیدار ہون قیامت تک
جو خواب مین کبھی نقشہ مجھے دکھاے نجف
۳
پہونچ کے خلد مین جب دیکھتے ہین قصرِ رفیع
پُکار اوٹھتے ہین زوار ہاے ہاے نجف
۴
مریض کے لئے اکثیر ہین یہ دو نسخے
غبار مرقد شپیرؑ اور ہواے نجف
۵
جسے خدا سے محبت ہے اوسکو کعبے سے
جسے ولاے علی ہے اوسے ولاے نجف
۶
ملی انگوٹھی بھی ویسی ہی تھا نگین جیسا
نجف براے علی تھا علیؑ براے نجف
۷
وہان قدم کا ہے کیا کام اے ادب توبہ
سرون سے چلنے کے قابل ہین کونچہ ہاے نجف
