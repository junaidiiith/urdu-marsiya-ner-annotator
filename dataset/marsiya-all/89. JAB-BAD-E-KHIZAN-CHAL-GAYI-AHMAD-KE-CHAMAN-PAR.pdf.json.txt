www.emarsiya.com

1
جب باد خزاں چل گئی احمد کے چمن پر
اک پاس کا عالم تھا شہ تشنہ دہن پر
صدمہ تھا عجب روح شہنشاہِ زمن پر
خاتونِ قیامت پر الم غم تھا حسنؑ پر
سب ارض و سما شاہ کو کالا نظر آیا
عالم کا مرقع تہ و بالا نظر آیا

2
اس طرح سے ہے راوی صادق کا مقولا
اصغرؑ کو بھی جب رو چکے رن میں شہ والا
ناگہ تتق گرد اُٹھا اور یہ دیکھا
اک شخص ہے ناقہ کو اڑاتا ہوا آتا
بو آگئی شہ کو جو مدینہ کے چمن کی
سمجھے کہ خبر کچھ نہ کچھ آئی ہے وطن کی

3
نزدیک جو پہنچا تو شہ دیں سے یہ پوچھا
اُترا ہے کہاں لخت دل فاطمہؑ زہرا
لشکر ہے کہاں خیمۂ پرنور ہے کس جا
پھر روئیو اس لاش پہ اتنا مجھے بتلا
ہم شکل نبیؐ فوج کا سالار کہاں ہے
آیا تھا مدینہ سے وہ دلدار کہاں ہے

4
فرمانے لگے رو کے پھر اس شخص سے حضرت
کیوں دلبر زہرؑا سے تجھے کیا ہے ضرورت
آ بھائی میں ہی ہوں خلف شاہ ولایت
تبدیل ہے افراط الم سے مری صورت
زخمی ہوں، بدن تیروں سے غربال ہوا ہے
امت کے ستم سے یہ مرا حال ہوا ہے

5
یوں کہنے لگا جلد وہ ناقہ سے اُتر کر
مانوں گا نہ میں، آپ نہیں سبط پیمبرؐ
پاس آ کے جو پھر غور سے دیکھا رخ انور
چلایا، میں صدقے، مرے سیّد مرے سرور
لخت جگر حیدرِ کرّار ہو مولا
ہے ہے یہ کس آفت میں گرفتار ہو مولا

6
کہنے لگے یہ سنتے ہی سلطانِ دو عالم
مجھ پر جو یہاں ٹوٹے ہیں کوہ الم و غم
صدمہ پہ جو صدمہ ہے تو ما تم پہ ہے ماتم
طولانی ہے قصہ مرا، اے مونس و ہمدم
جو ہمدم و یا ور تھے، سفر کر گئے بھائی
بس، مختصر اتنا ہے کہ سب مر گئے بھائی

7
خط لے کے لفافے کو جو شپیر نے دیکھا
لکھا تھا لفافے پہ ادھر ’’عرضی صغراء‘‘
جو کانپتے ہاتھوں سے وہ خط شاہ نے کھولا
القاب یہ تھا حضرت شپیرؑ کو لکھا
تم قبلہ و کعبہ، پسر شاه نجف ہو
زہرؑا کے دل و جاں ہو، محمدؐ کے خلف ہو

8
اے خسرو عالم شہ اقلیم امامت!
شمشاد گلستان شهنشاه رسالت!
مصباح،کرم، نورِ خدا، شمع ہدایت!
اے عیسی دوراں، سبب بخشش امت!
ماں فخر دو عالم ہے، پدر عقدہ کشا ہے
حضرت پہ سدا سایۂ الطاف خدا ہے

9
آداب کے من بعد، یہ لکھا تھا کہ حضرت
بیمار لب گور ہے اے واے مقدر
بھائی ہے کوئی پاس، نہ بہنیں ہیں نہ مادر
اس خانۂ ویراں میں اکیلی ہے یہ دختر
حال دل پرُ درد سنایا نہیں جاتا
تکیہ سے بھی اب سر کو اٹھایا نہیں جاتا

10
حجرے میں پڑی رہتی ہوں اے قبلۂ حاجات
رونے میں بسر ہوتے ہیں بیمار کے اوقات
کھانے پہ نہ رغبت ہے نہ بھاتی ہے کوئی بات
دن رونے میں، آہوں میں گذر جاتی ہے سب رات
اس گھر سے کوئی دن میں عدم کی سفری ہوں
لیجے خبر، اب بھی کہ چراغ سحری ہوں

11
جس روز سے چھوڑا شہ دیں نے وطن اپنا
جلتا ہے تپ ہجر سے، ہر آن تن اپنا
اب کوچ ہے یا شاہ زمین و زمن اپنا
ہر وقت میں رکھتی ہوں سرہانے کفن اپنا
تد بیر اٹھانے کی مرے کون کرے گا
حیرت ہے کہ تربت میں مجھے کون رکھے گا

12
مرنا بھی مرا ہو گا وطن والوں پہ بھاری
تلقین پڑھے گا نہ کوئی آہ ہماری
عسرت کے تو ماہر ہو تم، اے خاصۂ باری
دھڑکا یہی صغرؑا کو ہے میں آپ کے واری
مٹّی مجھے دینے کو کوئی آہ نہ ہوگا
کوئی مری میت کے بھی ہمراہ نہ ہوگا

13
یاد آتا ہے جب آپ کی صغرؑا کو بھرا گھر
منھ ڈھانپ کے دالان میں روتی ہوں میں دن بھر
شفقت پھوپی اماں کی وہ اور الفت اکبر
حجرہ وہ سکینہ کا، وہ گہوارۂ اصغر
یوں رنگ زمانے کا بگڑتے نہیں دیکھا
اس طرح کبھی گھر کو اجڑتے نہیں دیکھا

14
اب مجھ کو بلا بیجھے اچھے مرے بابا
بس ہجر کی بھی حد ہوئی اے سیّد والا
للہ کرم کیجیے، مرتی ہے یہ دکھیا
دم تک نہیں بیمار کے سینے میں سماتا
جیتی ہوں نہ مرتی ہوں پریشان و حزیں ہوں
میں آپ کی یا شاہ، کوئی ہوں کہ نہیں ہوں

15
اصغر کو یہ لکھا تھا کہ، اے میرے برادر
کچھ یاد بھی ہے تم کو لیے پھرتی تھی خواہر
بیمار کو یوں بھول گئے تم، علی اصغر
اب گود میں آتے نہیں قرباں میں تم پر
کچھ سیّد والا سے گزارش نہیں کرتے
بھیا! مری بابا سے سفارش نہیں کرتے

16
اے لخت جگر! نور نظر! مرتی ہے صغرؑا
دن رات تمہیں یاد کیا کرتی ہے صغرؑا
تکیہ ترا، پہلو میں سدا رکھتی ہے صغرؑا
قمری کی طرح آپ کا دم بھرتی ہے صغرؑا
بیمار کو دیدار سے ترساتے ہو بھیا !
نہ موت ہی آتی ہے، نہ تم آتے ہو بھیا !

17
اکبر کو یہ لکھا تھا کہ اے یوسف ثانی
بھینا کو دکھاتے نہیں اب شانِ جوانی
لونڈی ہوں میں، اے ابن ید اللہ کے جانی
صغرؑا کو سنا جائیے اعجاز بیانی
اب آپ کی بیمار مصیبت میں پڑی ہے
صدقے گئی، یہ وعدہ وفائی کی گھڑی ہے

18
جب پڑھ چکے خط کو تو یہ بولے شہ والا
اور ہاتھ سے جا، لاشۂ اکبر کو بلایا
سر پیٹ کے فرمایا کہ کیا سوتے ہو بیٹا!
لو اٹھ کے پڑھو، اے علی اکبر! خطِ صغرا
ہمشیر وہاں مرتی ہے جاتے نہیں واری
کیوں فاطمہ بیمار کو لاتے نہیں واری

19
فرما کے یہ غش ہو گیا وہ فاطمہ کا لال
قاصد کا بھی صدمہ سے عجب ہو گیا احوال
ہوش آیا تو حضرت سے یہ بولا وہ خوش افعال
کیا لاشۂ اکبر ہے یہ، اے شاہ خوش اقبال
شہ نے کہا سوتے ہیں تھکے، خوب لڑے ہیں
ہاں بھائی یہ اکبر ہیں، سناں کھائے پڑے ہیں

20
برباد اسی دشت بلا میں ہوا سب گھر
قاسم ہے نہ ہے عون، نہ جعفر ہے، نہ اکبر
مسلم کے نہ بیٹے ہیں، نہ عباس دلاور
یہ پہلوے اکبر میں ہے قبر علی اصغر
برچھی سے مرے اکبر دلگیر کو مارا
اور ناوک بے داد سے شپیر کو مارا

21
قاصد نے یہ رو رو کے کہا، اے شہ ذیجاہ
لکھ دیجے جواب خط صغرا مجھے لِلّٰہ
قاصد سے یہ حضرت نے کہا کھینچ کے اک آہ
فرصت نہیں خط لکھنے کی، حق اس سے ہے آگاہ
واللہ اگر ہم پہ یہ بے داد نہ ہوتی
صغرا کی فراموشش کبھی یاد نہ ہوتی

22
کہ دیجیو سمجھا کے، کہ اے دختر بیمار
معبود کی مرضی میں ہر اک عبد ہے ناچار
اکبر کے کلیجے سے نہ ہوتی جو سناں پار
وعدہ نہ کبھی بھولتا وہ صادق الاقرار
راحت کوئی ساعت نہ ملی گھر سے نکل کے
آتے ہی یہاں پھنس گئے پنجے میں اجل کے

23
یہ کہ کے کیا قاصد رنجور کو رخصت
اور واں سے قریب صف دشمن گئے حضرت
چاہا کہ کریں فوج ضلالت کو نصیحت
برسانے لگے تیر ستم، اہلِ شقاوت
تیغیں وہیں پڑتی تھیں جہاں تیر پڑے تھے
شہ شیر سے، تیروں کے نیستان میں کھڑے تھے

24
بیکس پہ لگے چھوڑنے تلوار پہ تلوار
خم ہو گئے مثلِ مہ نو ضعف سے اک بار
جب پہلوے انور پہ لگا نیزۂ خونخوار
غش کھا کے گرے خاک پہ تب سیّد ابرار
دیکھا جو تڑپتا ہوا اس رشک قمر کو
گھبرا کے لیا گود میں زہرؑا کے پسر کو

25
قاتل نے اُدھر خنجر کیں حلق پر رکھا
حسرت کی نظر سے شہ ابرار نے دیکھا
فرمایا کہ ہے جمعہ کا یہ روز، ٹھہر جا
کر لینے دے ظالم مجھے معبود کا سجدا
ہر مسجد و معبد میں یہ ہے وقت اذاں کا
تو کاٹتا ہے حلق امام دو جہاں کا

26
یہ کہ کے جھکے سجدۂ حق میں شہ ابرار
شور دُہلِ فتح ہوا فوج میں اک بار
خوش ہو کے پکارا پسر سعد جفا کار
اے خولی و شیث وبن ذی الجوشن خونخوار
آخر ہے بس اب کام امام ازلی کا
سر کاٹ لو سب مل کے حسینؑ ابن علی کا

27
لکھّا ہے یہ راوی نے بپا ہو گیا محشر
بارہ ستم ایجاد بڑھے، کھینچ کے خنجر
اک سیّدہ نکلی در خیمہ سے کھلے سر
مقنع تھا نہ برقع تھا، نہ موزے تھے نہ چادر
چلّایا لعیں خوف سے ہاتھ آنکھوں پہ دھر کے
لو فاطمہؑ آتی ہیں بچانے کو پسر گے

28
خاموش انیس تاب سماعت کی نہیں بس
مقبولِ امامِ دو جہاں ہے یہ مسدّس
یارب، مجھے دکھلا دے مزار شہ بیکس
مر کر مرا مدفن ہو وہی ارضِ مقدّس
پاکیزه و طاہر لحد پاک سے اُٹھوں
پہنے کفن اٹھوں تو اسی خاک سے اٹھوں
