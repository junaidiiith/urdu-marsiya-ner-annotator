MarsiyaeMarsiya
www.emarsiya.com

جلد سوم
مرثیہ میر انیس

1
پھاڑا جو گریباں شبِ آفت کی سحر نے
پردہ میں چھپایا رخِ روشن کو قمر نے
پیمانۂ خورشید لگا نور سے بھرنے
گردوں سے سفر فوجِ کو اکب لگی کرنے
تاباں جو رخِ نیر افلاک ہوا تھا
ذروں سے زر افشاں ورقِ خاک ہوا تھا
2
اظہار ہوئی خطِ شعاعی کی جو تنویر
روئے شبِ یلدا سے سیاہی ہوئی تغیئر
خورشید نے کی سورۂ الشمس کی تفسیر
والفجر کی کرتا تھا تلاوت فلک پیر
پھیلا ہوا تھا نورِ سحر ارض و سما میں
مصروف تھی سب خلق خدا یادِ خدا میں
3
خورشید کا وہ نور، سحر کا وہ سپیدا
شرحِ جعل الشمس ضیاءً تھی ہویدا
اشجار پہ تھے زمزمۂ بلبلِ شیدا
سرخی وہ شفق کی اُفق چرخ سے پیدا
لرزہ جو تنِ خسرو خاور مین مگر تھا
 سو مہر امامت پہ زوال آنے کا ڈر تھا
4
چمکا صفتِ شعلہ جو وہ مہرجان تاب
شبنم کی طرح سیمِ کو اکب ہوئی بے آب
مائل پر سپیدی ہوا رنگ رخِ مہتاب
اور دیدۂ مردم سے سفر کرنے لگا خواب
طاقت نہ رہی شمع میں سوزِ جگری کی
پروانے سے رخصت تھی چراغ سحری کی
5
وہ سرد ہوا صبح کی وہ نور کا عالم
اور زمزمے مرغانِ خوش الحاں کے وہ باہم
وہ سبزۂ صحرا پہ پڑے گوہرِ شبنم
اور صبح کی نوبت کی صدا آئی وہ ہردم
نامے کی جو شہنا میں صدا تھی تو بجا تھی
وہ نوبتِ قتل پسرِ شیر خدا تھی
6
ہر شے سے عیاں تھا غمِ سبطِ شہِ لولاک
سر زانوئے غم پر تھے جھکائے ہوئے افلاک
اللہ رے ماتم کہ اُڑاتی تھی زمیں خاک
دریا کا بھی موجوں سے سراسر تھا جگر چاک
آوارہ پرندے تھے مکان خالی پڑے تھے
چوپائے چراگاہ سے منھ پھیرے گھڑے تھے
7
پہونچی جو گلستاں میں صبا خاک اُڑاتی
غنچوں کے دھڑکنے لگے دل شق ہوئی چھاتی
تھی بلبل خوش نغمہ گلوں کو یہ سناتی
گلزار محمدؐ پہ خزاں آج ہے آتی
باغی تبرد خنجر کین لے کے چلے ہیں
کٹ جائیں گے وہ نخل جو پھولے نہ پھلے ہیں
8
عالم میں تو آغاز ہوئی صبحِ غم انجام
ہونے لگی میدان میں صف آرا سپہِ شام
آراستہ کرتا تھا ہر اک خود مرد خود کام
گرز و تبر و تیر و سنان خنجر و صمصام
تھے لاف زناں باندھے ہوئے تیغ و سپر کو
قتلِ شہِ مظلوم پہ کستے تھے کمر کو
9
پیاسے تھے جو سادات کے خوں کے ستم آرا
روکا تھا دمِ صبحِ سے دریا کا کنارا
تھا نہر تک پیک نظر کا نہ گزارا
اور گونجتا تھا گھوڑوں سے میداں وہ سارا
لکھا ہے کہ کثرت ہوئی یہ اہل جفا کی
جو چھپ گئی نظروں سے زمیں دشتِ بلا کی
10
آگے بڑھے آتے تھے سواروں کے رسالے
چمکاتے ہوئے تیغیں ہلاتے ہوئے بھالے
آمادۂ جنگ ایک طرف برچھیوں والے
اک سو قدر انداز کمانوں کو سنبھالے
تھے آگے پڑے فوج کے ثابت قدیوں کے
لہراتے تھے جوں موج پھریرے علموں کے
11
کہتا تھا کوئی دشمنِ دیں لاف زنی سے
اکبرؑ کا جگر چھیدوں گا برچھی کی انی سے
برباد کروں گا اسداللہ کے گھر کو
تلواروں سے کاٹوں گا محمدؐ کے جگر کو
12
کہتا تھا کماں قبضہ میں لیکر کوئی بے پیر
یہ جعبۂ پر تیرے اور سینۂ شبیرؑ
کہتا تھا کوئی تیز زبان تول کے شمیشر
ہے تیغ مری تشنۂ خونِ شہ دل گیر
فرزند نبیؐ آج مرا وار سہے گا
بن بن کے ہو فاطمہؑ کا دودھ بہے گا
13
تھے جمع اُدھر بھی در مولیٰ پہ موالی
ماتھوں پہ نشاں سجدے کے چہروں پہ بحالی
دل صبر سے معمور شکم کینے سے خالی
کیا علم تھا گیا زہد تھا کیا ہمت مالی
ہوتے تھے فدا نام پہ فرزندِ نبیؐ کے
وہ عاشق صادق تھے حسینؑ ابن علیؑ کے
14
باندھے ہوئے عمامے سروں پر وہ خوش اطوار
تھے شاہ کے قدموں پہ فدا ہونے کو تیار
نورانی عباؤن کے تلے جنگ کے ہتھیار
رخ غیرتِ خورشید جبیں مطلع انوار
فولاد کے سینے تھے تو شیروں کے جگر تھے
خود تیغ تھے اور سبطِ پیمبرؐ کی سپر تھے
15
وہ عابد و زاہد تھے وہ تھے عارفِ کامل
منھ قبلۂ ایماں کی طرف سوئے خدا دل
تسبیح زباں سارے امامت کے فضائل
قرآن بھی تیغیں بھی گلوں میں تھیں حمائل
حق اُن کا طرفدار تھا وہ جانبِ حق تھے
سب مصحفِ ناطق کے صحیفے کے ورق تھے
16
قلب اُن کے تھے آئینۂ ایماں کی طرح پاک
دل نور کے تن نور کے اور نور کی پوشاک
خوش با طن و آگاه دل و صاحب ادراک
خاک پسرِ فاطمہؑ میں ان کی ملی خاک
روشن ہے کہ فرزندِ نبیؑ نورِ خدا ہے
یہ خاک انھیں غازیوں کی خاک شفا ہے
17
قانع تھے مجاہد تھے شجاعِ ازلی تھے
ہشیار تھے اور مستِ مئے جبِ علیؑ تھے
پرونۂ شمع حرم لم یزلی تھے
حقا کہ ولی تھے وہ ولی تھے وہ ولی تھے
پیدا نہ کیے مالکِ تقدیر نے ویسے
دیکھے نہ جواں پھر فلکِ پیر نے ویسے
18
جس جا پہ گرے سبطِ پیمبرؐ کا پسینہ
خوں اپنا گرا دیں یہ وہاں گر ہو قرینہ
تیغ آئے جو سر پر تو سپر کر دین یہ سینہ
آتش میں گرین حکم جو دیں شاہِ مدینہ
تنہا شہِ مظلوم کا مدفن نہیں چھوڑا
مر کر بھی تو شپیرؑ کا دامن نہیں چھوڑا
19
ایسے نہ محمدؐ کو ملے یار موافق
واں ایک موافق تھا تو تھے بیس منافق
یکتا یہ شجاعت میں وفاداری میں صادق
ایسے کسی معشوق نے پائے نہیں عاشق
تھے زہد میں سلمان و ابوذر کے برابر
اور زور میں تھے مالکِ اشترؔ کے برابر
20
کہتا تھا کوئی سبطِ پیمبرؐ کے تصدق
عباسؑ کے صدقے علی اکبرؑ کے تصدق
سو جاں سے میں لختِ دل شبرؑ کے تصدق
بے شیر ہے دو روز سے اصغرؑ کے تصدق
صابر انھیں کہتے ہیں یہ خاصانِ خدا ہیں
معصوم کے معصوم بھی راضی بہ رضا ہیں
21
کہتا تھا کوئی وقت پھر ایسا نہ ملے گا
یہ فوج یہ میدان یہ دریا نہ ملے گا
ڈھونڈو گے جو دنیا میں تو کیا کیا نہ ملے گا
پر فاطمہؑ کے لعل سا آقا نہ ملے گا
کیا غم ہے اگر پانی سے ناکام رہیں گے
گر آج مرے حشر تلک نام رہیں گے
22
کہتا تھا کوئی دیکھو ذرا آنکھ اُٹھا کر
وہ گلشنِ جنت ہے وہ ہے چشمۂ کوثر
وہ حوریں ہیں ہاتھوں میں لیے پانی کے ساغر
وہ ہیں حسنؑ سبز قبا اور وہ پیمبرؐ
زہراؑ ہیں یہ سر کھولے جو کوثر کے درے ہیں
حیدرؑ ہیں وہ جو ہاتھ کلیجے پہ دھرے ہیں
23
یوسف سے حسینانِ شہِ تشنہ حسیں ہیں
دریائے شرافت کے وہ سب در ثمیں ہیں
پروردهٔ آغوش شہِ عرش نشیں ہیں
سردار ہیں ابرار ہیں اور صاحبِ دیں ہیں
دکھلائے دمِ حرب ہنر شیر خدا کے
جوہر تھے ہر اک تیغ میں شمشیر خدا کے
24
ہمشکلِ محمدؐ سا جواں حسن میں نایاب
خورشید کو آنکھ اس سے ملانے کی کہاں تاب
زیور کی طرح تن پہ سجے جنگ کا اسباب
رخسارهٔ انور پہ تصدق گلِ شاداب
گوندھے ہوئے گیسو رخِ زیبا پہ پڑے تھے
محبوبِؐ خدا جنگ پہ آمادہ کھڑے تھے
25
خورشید سے چہرے پہ جو بل کھاتے تھے گیسو
بجلی سی چمک جاتی تھی میدان میں ہر سو
آئینہ کو نظارہ کا اس رخ پہ ہو کیا رو
چشمِ شہِ خاور میں بھرے آتے ہیں آنسو
عارض کبھی ہوتے نہیں اس حسن و صفا کے
کیا ایک سے دو آ ئینہ ہیں نورِ خدا کے
26
یکتائے جہاں حضرت عباسؑ سا صفدر
تھی جس کے سراپا سے عیاں شوکتِ حیدرؑ
شمشیرِ وغا شیرِ خدا ثانیِ جعفرؑ
سقائے حرم زیبِ علم رستمِ لشکر
یوں پاس تھے ہم شکل رسولؐ عربی کے
جس طرح علیؑ ہوتے تھے ہمراہ بنیؐ کے
27
شانے پہ عجب شان سے لشکر کا نشاں تھا
جیسا تھا علم ویسا ہی ذی رتبہ جواں تھا
پنجے سے نشاں آیت رحمت کا عیاں تھا
اس پر شجر طور کا ہر اک کو گماں تھا
پر نور تھا پنجہ کف موسیؑ سے ضیا میں
تھی نکہتِ فردوس پھریرے کی ہوا میں
28
ہتھیار سجے سیدِ مسموم کا جانی
وہ آمدِ ایامِ شباب اور وہ جو انی
سہره رخ پُر نور پہ شادی کی نشانی
دولھا تھے پہ دو روز سے پایا نہ تھا پانی
کچھ مرگِ جوانی کا دُلہن کا نہ الم تھا
پر تشنگی سیدِ مظلوم کا غم تھا
29
کیا دبدبۂ عونؑ و محمدؑ کروں تحریر
چھوٹی سی تو عمریں پہ بڑے صاحبِ توقیر
کاندھے پہ دھرے نیمچے کرتے تھے یہ تقریر
 پہلے ہمیں ہو ویں گے نثارِ سرِ شبیرؑ
رو کے ہمیں کیا لشکرِ بے پیر کی طاقت
دکھلائیں گے ہم فاطمہؑ کے شیر کی طاقت
30
تھی مسلمِ بیکس کے یتیموں کی عجب شان
منھ چاند سے شکل مہِ نوچاکِ گریبان
فرماتے تھے جب تک کہ یہ کوفی نہ ہوں بیجان
پھوٹیں گے دلوں کے نہ پھپھولے کسی عنوان
سر لاکھ میں شمشیر سے کاٹیں گے عمرو کا
لینا ہے ہمیں آج عوض خونِ پدر کا
31
ڈیوڑھی پہ عزیزو رفقا میں تھی یہ تقریر
تھے خیمہ میں مصروفِ عبادت شہِ دلگیر
آنکھوں کے تلے پھر رہی تھی موت کی تصویر
تسبیح زبان پر تھی کبھی اور کبھی تکبیر
روتے سے حرم شکرِ خدا کرتے تھے حضرت
ہر سجدے میں امت کی دعا کرتے تھے حضرت
32
نقارۂ رزمی لگے گفتار بجانے
یاں سجدۂ آخر کیا شاہِ شہدا نے
حضرت کی بہن کے نہ رہے ہوش ٹھکانے
بانوؑ لگی گھبرا کے سکینہؑ کو جگانے
سیدانیوں کی غم سے عجب شکل بنی تھی
واں طبلِ وغا بجتا تھا یاں سینہ زنی تھی
33
عباسؑ نے کی عرض یہ بادیدهٔ غمناک
میدان میں صفیں باندھ چکا لشکر سفاک
بس اٹھے یہ سنتے ہی مصلے شہِ پاک
زینبؑ سے کہا لاؤ بہن آخری پوشاک
کچھ اور نہیں رختِ کہن لاکے پنھا دو
مظلوم برادر کو کفن لاکے پنھا دو
34
زینبؑ نے کہا ہائے یہ کیا کہتے ہو بھائی
غربت میں لٹا دوگے مری ماں کی کمائی
دامن میں نہ چھوڑوں گی محمدؐ کی دُہائی
مجھ سے نہ سہا جائے گا اندوہِ جدائی
بھینا کو یہِ خاک چھپا لوگے تو جانا
خیمہ میں مری قبر بنا لوگے تو جانا
35
ہوں اہلِ وطن سے تمھیں لازم ہے مرا پاس
بھینا کی اسیری کا بھی کیا کچھ نہیں وسواس
صدقے گئی پردیس میں توڑو نہ مری آس
پھر کس کی رکھوں آس ہوئی آپ سے جب یاس
نانا نہیں بابا نہیں مادر بھی نہیں ہے
میرا تو کوئی اور برادر بھی نہیں ہے
36
نانا کے لیے رو چکی میں اے شہِ عالم
اماں کے لیے میں نے بچھائی صفِ ماتم
با با کے جنازے پہ بھی میں پیٹی بہ صد غم
شبرؑ کی شہادت بھی مرے حق میں ہوئی سم
اب سارے بزرگوں میں فقط آپ کا دم ہے
حضرت نے بھی چھوڑا جو بہن کو تو ستم ہے
37
جس خواہرِ دل خستہ کا ہو ایک ہی بھائی
کس طرح گوارا ہو بھلا اُس کی جدائی
کیوں آپ نے ڈیوڑھی پہ سواری ہے منگائی
میں لٹنے نہیں دینے کی زہراؑ کی کمائی
سر دینے کو لشکر میں نہ کفار کے جاؤ
جاتے ہو جو مرنے تو مجھے مار کے جاؤ
38
حضرت نے کہا رو کے بہن میں ترے قرباں
جز صبر کوئی بات مناسب نہیں اس آں
اماں کے غم و درد و مصیبت کا کرو دھیاں
تقدیر کا لکھا نہ مٹے گا کسی عنوان
آگے ترے خنجر مری گردن پر چلے گا
تاخیر نہ ہووے گی نہ وہ وقت ٹلے گا
39
یہ سچ ہے مرا واغ نہیں تم کو گوارا
اور مجھ سے زیادہ تمھیں کوئی نہیں پیارا
عاجز ہیں نہیں مرضی تقدیر سے چارا
اس میں بھی بہن بس ہے ہمارا نہ تمھارا
بن بھائی کی ہو تو یہی مرضیِ خدا ہے
زینبؑ تری قسمت میں مرا واغ لکھا ہے
40
بھینا یہ ہے منظورِ خدائے دو جہاں آج
نیزے پہ مرے سر کو ملے رتبۂ معراج
تن خاک پہ ہووے کفن و گور کا محتاج
سجادِؑ خریں قید ہو گھر ہو مرا تاراج
بلوے میں ترے سر کو میسر نہ ردا ہو
تب مغفرتِ اُمتِ محبوبؐ خدا ہو
41
جس وقت مرے خون کا محضر ہوا تیار
اور بخششِ امت کا نبیؐ نے کیا اقرار
اس نامے میں تھا درج یہ مضمونِ دل افگار
ناموسِ نبیؐ ہوویں گے آفت میں گرفتار
محبوس ستم عابدِ مغموم بھی ہوگا
عریاں سر زینبؑ و کلثومؑ بھی ہو گا
42
تقریرِ شہِ تشنہ سے زینبؑ ہوئی ناچار
روتی گئی اور لائی لباس شہِ ابرار
پوشاک پہن شہ نے سجے جنگ کے ہتھیار
سر کھولے ہوئے گرد تھے سب غیرتِ گلزار
پکڑے ہوئے دامن کو سکینہؑ تو کھڑی تھی
بانوؑ قدمِ شاہ پہ بیہوش پڑی تھی
43
حضرت نے کہا قدموں سے سر اُس کا اٹھا کر
بس صبر کر اب صبر کر اے بانوئےؑ مضطر
دنیا میں کوئی دم کا ہے مہماں علی اکبرؑ
اب اپنے مسافر کو ذرا دیکھ لے دم بھر
آب خاک میں بانوؑ ترا اقبال ملے گا
چھانے گی جو دنیا تو نہ یہ لال ملے گا
44
تب بانوؑ نے بیٹوں کے پکڑ ہاتھ بصد یاس
حضرت سے کہا دولت دنیا تو نہیں پاس
دولت یہی ہے اور یہی امید یہی آس
صدقے انھیں کرنے میں ہمیں کچھ نہیں وسواس
میدان میں یہ حضرت کی بلا لے کے مریں گے
ہم نذر انھیں کرتے ہیں یہ سر نذر کریں گے
45
ان سب سے کہا شاہ نے با خاطرِ ناشاد
میرے لیے ضائع نہ کرو دولت اولاد
کی بیبیوں نے عرض بصد نالۂ و فریاد
زہراؑ کی تو بستی لٹے اور ہم رہیں آباد
یہ امر کسی طرح گوارا نہ کریں گے
ان پیاروں کو ہم آپ سے پیارا نہ کریں گے
46
تب شہ نے بہن سے کہا اے خواہرِ غم خوار
یہ سب ہیں مرے ساتھ فدا ہونے کو تیار
ہرچند تحمل تو مجھے کچھ نہیں درکار
پر چاہیے اس فوج کا ہو کوئی علم دار
منظور مجھے ہے کہ اکیلا ہی مروں میں
اب جس کو کہو اس کو علم دار کروں میں
47
زینبؑ نے کہا آپ امام دو جہاں ہیں
ہر شخص کے مختار ہیں اور مرتبہ واں ہیں
جو جس کے مراتب ہیں وہ حضرت پہ عیاں ہیں
ان میں تو کوئی غیر نہیں سب دل و جاں ہیں
بابا کے مرقع کے ورق سب جز و کل ہیں
اک نخل کے میوے ہیں اور اک باغ کے گل ہیں
48
منگوایا علم سن کے یہ شاہِ شہدا نے
صف بستہ برابر ہوے سب شہ کے یگانے
جس طرح کے ہوں رشتۂ تسبیح میں دانے
اک ایک لگا شاہ کو شان اپنی دکھانے
امیدِ علمداری میں سب چھوٹے بڑے تھے
عباسؑ بھی نیوڑھا  ہوے سر کو کھڑے تھے
49
عباسؑ کو حضرت نے کیا پیار بلا کر
اور کاندھے پہ رکھا علم شافعِ محشر
فرمایا مبارک ہو تمھیں منصب جعفرؑ
اس غازی نے نیوڑھا دیا سر شہ کے قدم پر
کی عرض کہ خادم پہ یہ الطاف و کرم ہے
مولا کی غلامی کا شرف کیا مجھے کم ہے
50
اس وقت ہوئی عونؑ و محمدؑ کو عجب یاس
آنکھوں میں بھرے اشک گئے والدہ کے پاس
کی عرض علم دار ہوے حضرت عباسؑ
کوتاہی قسمت نے ہمیں کر دیا بے آس
لختِ جگرِ جعفرؑ طیار تو ہم تھے
اس منصب والا کے سزاوار تو ہم تھے
51
لیجا کے الگ بیٹیوں کو تب زینبؑ ناچار
کہنے لگی یہ بات مناسب نہیں زنہار
آقا کی اطاعت تمھیں لازم ہے کہ تکرار
واری ہیں امامِ دو جہاں مالک و مختار
احکامِ الہی میں کے دخل کی جا ہے
شپیرؑ وہ کرتے ہیں جو مرضیِ خدا ہے
52
نرغے میں ہے افواج ستم کے میرا بھائی
دو روز سے ایک بوند نہیں پانی کی پائی
پائی نہ علم داری تو غیرت تمھیں آئی
تم پر تو مرے بھائی نے دولت ہے لٹائی
ماں لٹتی ہے اس بات کا غم چاہیے تمکو
ماموں کی مصیبت کا الم چاہیے تم کو
53
پس چپ رہو اس بات سے کوئی نہیں آگاہ
منصب کے ہو طالب مجھے معلوم ہوا آہ
دیکھو کہے رکھتی ہوں جو آزردہ ہوے شاہ
تو دودھ نہ بخشوں گی نہ بخشوں گی میں واللہ
جب دوں گی دعائیں مجھے جب شاد کروگے
خوش ہوں گی جو ماموں کی رفاقت میں مروگے
54
فرزندوں کو سمجھاتی تھی یہ زینبؑ مضطر
جو گر پڑے مسلم کے پسر آکے قدم پر
روکر کہا اے سیدِ کونین کی خواہر
مظلوم ہیں ہم باپ ہمارے نہیں سر پر
خواہش ہے کہ پہلے قدمِ شاہ پہ سر دیں
کہدیجیے کہ لشکر کا ہراول ہمیں کر دیں
55
ہے باپ کا حال آپ کو معلوم مفقل
وہ لشکر اسلام میں ہیں کشتۂ اول
ہم تو یہ نہیں کہتے کہ اوروں سے ہیں افضل
ذی حق ہیں کہ ہوں فوج حسینیؑ کے ہر اول
اس عہدہ کی امید میں بیتاب ہیں کب سے
کرسکتے نہیں عرض مگر پاس ادب سے
56
زینبؑ انھیں لے آئی حضورِ شہِ ذی جاہ
شہ سے کہا کچھ عرض ہے ان دنوں کی یاشاہ
حضرت نے کہا ان کے میں مطلب سے ہوں آگاہ
یہ عہدہ تو اک شخص کو ہے دے چکا اللہ
کھل جائیگا تم پر بھی ابھی گرچہ نہاں ہے
لشکر کا ہر اول مرے اک اور جواں ہے
57
بٹیوں سے بھی پیارے ہیں مجھے دونون یہ دلبر
باپ ان کا رفاقت میں مرے ہو گیا بے سر
عہدہ یہ انھیں کے لیے کرنا ہے مقرر
پر مرضی معبود میں کیا دخل ہے خواہر
ہاں ایک طرح کشتہ اول یہی ہوں گے
سب میرے عزیزوں کے ہر اول یہی ہوں گے
58
تب زینبِؑ بیکس نے کہا اے شہِ ذی جاہ
تم نام سے اس شخص کے مجگو کرو آگاہ
یہ مرتبہ جس کا ہے یہ توقیر ہے یہ چاہ
لشکر کا کہے اپنے ہر اول جسے اللہ
شہ بولے ابھی دور ہے پر دل سے قریں ہے
بیدینوں میں وہ ہے ....... پر صاحب دیں ہے
59
مہمان مرا ہوگا اُسی فوج سے آ کر
وہ اور کھائے گا دعوت کے عوض نیزه و خنجر
فردوس سے لینے کو اُسے آئیں گے حیدرؑ
اور روئے گی اُس کے لیے زہراؑ مری مادر
دے تو بھی دعائیں کہ وہ دیندار ہے زنیبؑ
وہ تیرے برادر کا مددگار ہے زینبؑ
60
یہ کہہ کے چلے سرور دیں پڑگیا ماتم
دروازے تلک روتی گئیں بیبیاں باہم
خیمے سے برآمد ہوئے شہنشاہِ عالم
خم ہو گئے مجرے کو رفیقان معظم
گردانا جو دامان قبا سرور دیں نے
گھوڑے کی رکاب آن کے لی روح امیں نے
61
اسوار ہوئے جبکہ شہنشاہِ حجازی
رانوں تلے جوں برق تڑپنے لگا تازی
کس شان سے مرنے کو جلو میں چلے غازی
آگے تو امامِ دوجہاں پیچھے نمازی
اللہ رے اقبال و حشم فوجِ خدا کا
غل عرش پہ تھا صل علیٰ صل علیٰ کا
62
اس شان سے میداں میں جو پہونچے شہِ ابرار
مصروف صف آرائی ہوا شہ کا علم دار
ہر چند بہت کم تھے شہِ دیں کے مددگار
پر شہرۂ آفاق تھا ہر پیدل اور ا سوار
طینت میں وفا رخ پہ شجاعت کے اتر تھے
گنتی میں بہتر تھے مگر لاکھ پہ ور تھے
63
فوجِ پسر سعد سے ناگاہ چلے تیر
اسلام کے لشکر میں ہوا نعرۂ تکبیر
یہ دیکھ کے رنگ رخِ حر ہوگیا تغیر
دل سے کہا بتلا کہ میں اب کیا کروں تدبیر
بے جرم و خطا ابنِ شہنشاہ نجف ہے
واللہ کہ حق سبطِ پیمبرؐ کی طرف ہے
64
کھینچوں کا اگر فاطمہؑ کے لال پر تلوار
صورت سے مری شیرِ خدا ہوویں گے بیزار
سرپیٹ کے رو دے گی جو زہراؑ جگر افگار
نفرین کریں گے مجھے تب احمدِؑ مختار
بیکس ہے مسافر ہے گرفتار بلا ہے
سید کے ستانے میں بھلا فائدہ کیا ہے
65
دو دن سے نبیؐ زادوں نے پانی نہیں پایا
تقصیر ہے میری کہ یہیں گھیر کے لایا
محسن ہے مرا وہ اسد اللہ کا جایا
کس پیاس میں لشکر کو مرے پانی پلایا
احسان کا عوض یہ ہے کہ احسان کریں گے
اک سر ہے تو شپیرؑ پہ قربان کریں گے
66
دل نے کہا تھا کہ تری راست ہے تقریر
کچھ فاطمہؑ کے لال کی اصلا نہیں تقصیر
اے حر تو اگر آج ہوا فدیۂ شپیرؑ
دنیا میں بھی توقیر ہے عبقیٰ میں بھی توقیر
تا خیر نہ کر اب عملِ خیر میں چل چل
جنت کا وہ رستہ ہے جہنم سے نکل چل
67
غازیؑ کو خوش آئی دلِ آگاہ کی گفتار
نعرہ کیا مردانه کہ یا حیدرؑ کرار
مہمیز کیا اسپِ فلک سیر کو اک بار
نکلا صفت برق صفیں چیر کے رہوار
ہاتف کی صدا آئی کہ فردوس قریں ہے
دو لاکھ میں یہ ایک جواں صاحبِ دیں ہے
68
پہونچا حر دیں دار جو مابین و و لشکر
گھوڑے سے پیادہ ہوا اس دم وہ دلاور
بیٹے سے کہا باندھ مرے ہاتھوں کو کس کر
مجرم ہوں میں ہے عقدہ کشا سبطِ پیمبرؑ
روکا انہیں ہاتھوں سے یہ میری ہی خطا ہے
ان ہاتھون کو تلوارون سے کاٹوں تو بجا ہے
69
اللہ رے لطف و کرمِ سیدِ وال
مہمان کو جو ہیں آتے ہوے دور سے دیکھا
عباسؑ سے فرمانے لگے ذلبر زہراؑ
اے بھائی ہے مہمان مرا دھوپ میں آتا
عزت سے یہاں حر وفادار کو لاؤ
سائے میں علم کے مرے غمخوار کو لاؤ
70
یہ سن کے بڑھے حضرت عباسؑ علم دار
خود بھی چلے لینے اوسے پیدل شہِ ابرار
اکبرؑ نے کہا آپ چلیں گھوڑے پہ سوار
فرمایا کہ پیارے یہ مناسب نہیں زنہار
زہراؑ مری مادر ہے بہادر کے جلو میں
پیدل چلے آتے ہیں علیؑ حر کے جلو میں
71
اتنے میں قریب آکے پکارا وہ وفادار
صدقے ترے الطاف کے اے سیدِ ابرار
حاضر ہے یہ گمراہ یہ حاضر ہے سیہ کار
تقصیر مری بخش دے اے کل کے مددگار
توفیض کا دریا ہے سخی ابنِ سخی ہے
میں نے ترے دامن میں پناہ آن کے کی ہے
72
نادم ہون میں تقصیر ہوئی اے شہِ ذیجاہ
للہِ مرے جرم کو اب بخشے للہِ
برگشتگیٔ بخت نے تھا کر دیا گمراہ
لاعلم تھا مولا مجھے کچھ علم نہ تھا آہ
کیا جانتا تھا آپ مصیبت میں پڑیں گے
یہ لوگ محمدؐ کے تواسے سے لڑیں گے
73
میں لائقِ تعزیر ہوں جو چاہے سزا دو
حاضر ہے یہ سر مجھکو تہِ تیغ بٹھا دو
راضی ہوں میں آقا مجھے آتش میں جلا دو
مولیٰ مگر آفت سے جہنم کی بچا دو
بخشش کا مرے اب کوئی اسباب نہیں ہے
دوزخ میں تو جلنے کی مجھے تاب نہیں ہے
74
حر نے جو بصد عجز یہ تقریر سنائی
شہ کہتے ہوئے دوڑے یہ کیا کہتے ہو بھائی
ہاتھ اس کے جو کھولے تو ندا چرخ سے آئی
یہ بندہ نوازی ہے یہ ہے عقدہ کشائی
کیا اہل مروت پسرِ شاہِ نجف ہے
ایسے کی غلامی تو دو عالم کا شرف ہے
75
جب ہاتھ کھلے رکھ دیا سر حر نے قدم پر
کی عرض مجھے سمجھو غلام اے شہِ صفدر
فرمایا اُسے شاہ نے چھاتی سے لگا کر
پیارا ہے مجھے تو علی اکبرؑ کے برابر
مان میری ترے واسطے معروف دعا ہے
بیگانہ تھا پر ابتو یگانوں سے سوا ہے
76
حر نے کہا صدقے یہ غلام اے شہِ ذی جاہ
حق سے مری بخشش کی دعا کیجئے للہ
معبود سے رو رو کے دعا کرنے لگے شاہ
اس وقت صدا آئی کہ اے فاطمہؑ کے ماہ
نا جی ہے وہ فرزند نبیؐ نے جسے بخشا
تو نے جوا سے بخشا تو ہم نے اسے بخشا
77
سب خلق کا اپنی تجھے ہم نے کیا مختار
ہے تیرے محبون کے لیے خلد کا گلزار
وہ دوست ہمارا ہے جو تیرا ہے مددگار
ہاں اک تیرے دشمن کو نہ ہم بخشیں گے زنہار
زندہ ہے جو حر تیری محبت میں مرے گا
بخشیں گے اسے جس کی شفاعت یہ کرے گا
78
اس مژدہ جاں بخش سے جب حر ہوا آگاہ
چومے کئی باری قدم ابنِ یدالله
اور جوڑ کے ہاتھوں کو یہ کی عرض کہ یاشاہ
اب اِذن وفا دیجیے تو جاؤن سوئے خبگاہ
اس راہ سے دنیا سے گزرنے کی ہوس ہے
جینے کی ہوس کچھ نہیں مرنے کی ہوس ہے
79
شہ نے کہا کیا جلد ہے منظور جدائی
جی بھر کے ابھی تو تجھے دیکھا نہیں بھائی
افسوس ہے کس وقت میں قسمت تجھے لائی
کچھ تونے ادھر آنے کی مدت نہیں پائی
غربت زدہ ہون بیکس و مظلوم و خریں ہوں
میں آج تو مہانی کے قابل بھی نہیں ہوں
80
شرمندہ ترے منھ سے ہوں اے حر دلاور
اتنا نہیں ممکن کہ کروں پانی سے لب تر
ہے ساتویں تاریخ سے فاقہ مرے گھر پر
دم توڑتا ہے پیاس سے گہوارے میں اصغرؑ
راحت مجھے یہ ظلم کہ بانی نہیں دیتے
کھانے کا تو کیا ذکر ہے پانی نہیں دیتے
81
حر نے کہا مولیٰ میں ترے صبر کے قرباں
دعوت ہے یہ تھوڑی کرنی دولت ایماں
ذرے کو کیا آپ نے خورشید درخشاں
ایک مور کو حضرت نے دیا تخت سلیماں
خوخار تھا وہ ہوگیا گلزار کے قابل
وہ نور ہوا آج جو تھا نار کے قابل
82
لپٹا کے اُسے چھاتی سے روے شہِ ابرار
فرمایا کہ ناچار ہوں جائے مرے غم خوار
آداب بجا لا کے چلا حشرِ وفا دار
جاتے ہی پکارا دہ کہ اے قوم ستمگار
دعویٰ ہو شجاعت کا جسے نکلے وہ صف سے
میں آیا ہوں لڑنے شہِ والا کی طرف سے
83
گھبرا کے پکارا عمر و سعدِ ستمگر
کیا سحرِ حسینؑ ابن علیؑ چل گیا تجھ پر
کچھ آج تجھے قہر خلیفہ کا نہیں ڈر
سردار کے دشمن کی طرف ہوگیا جا کر
اس امر سے باز آ کہ ہلاکت کے قریں ہے
کچھ پاس نمک کا بھی تجھے ہے کہ نہیں ہے
84
جس وقت سنے گا یہ خبر حاکمِ سفاک
لٹوائے گا گھر ضبط کرے گا تری املاک
تیرے زن و فرزند کا ہووے گا شکم چاک
کوفے کی ریاست تری ہو جائے گی سب خاک
کنبے کا ترے نام و نشاں بھی نہ رہے گا
دنیا میں کوئی فاتحہ خواں بھی نہ رہے گا
85
ہمراہی شپیرؑ میں ہے کون سی توقیر
خلعت ہے نہ منصب ہے نہ ہے دولت و جاگیر
خود نان شبینہ کو تو محتاج ہیں شپیرؑ
کس بات کا لالچ ہے یہ ہے کون سی تدبیر
دولت تجھے ملتی نہیں منصب نہیں ملتا
وہ دیں گے بھلا کیا جنھیں پانی نہیں ملتا
86
سن گریہ سخن غیظ میں آیا حرِ غازی
بولا پسرِ سعد سے یوں چھیڑ کے تازی
مجھ سے ترے چلنے کی نہیں شعبدہ بازی
سو جاں سے میں ہون بندۂ سلطانِ حجازی
بس روک زباں کو ستم آرا یہ خطا ہے
ساحر اسے کہتا ہے جو اعجاز نما ہے
87
کافر کے لیے کعبۂ ایماں کو گراؤں
رہبر سے لڑوں فوج میں گمراہ کی آؤں
باطل کا طرفدار ہوں اور حق کو مٹاؤں
حاکم کو ہنساؤں میں محمدؐ کو رولاؤں
بیدین کی نمک خواری کا تو پاس کروں میں
اور رونے کا زہراؑ کے نہ وسواس کروں میں
88
تھا باپ ترا احمدِ مرسل کا نمک خوار
اور اُن کے نواسے پہ ہے تو کھینچتا تلوار
سب آب و نمک مہر ہے زہراؑ کا ستمگار
دشمن پر حرام اُن کے ہے او ظالم غدار
میں فاطمہؑ کا دوست ہوں تو دشمن دیں ہے
اب تو ہی بتا پاس نمک کس کو نہیں ہے
89
کچھ حاکمِ فاسق کی حقیقت نہیں او شوم
حاکم تو ہے اللہ کہ سب جس کے ہیں محکوم
ہوں اس کا طرفدار جو ہے عاشقِ قیوم
فرزند نبیؐ نور خدا طاہر و معصوم
فاسق کی منافق کی رفاقت نہیں جائز
ایمانِ پدر کی بھی حمایت نہیں جائز
90
آقا کی غلامی ہے مرے واسطے معراج
پاپوش حسینؑ ابن علیؑ ہے مری سرتاج
تو بادشہِ خلق کو بتلاتا ہے محتاج
لٹتی ہے او ہر نعمت فردوس بریں آج
مکن ہے کہ میں رہبر عالم سے جدا ہوں
سوبار جیوں مرکے تو سو مار فدا ہوں
91
تلواروں سے مجروح ہوں یا تن پہ لگیں تیر
منھ سے یہی نکلے گا کہ یا حضرت شپیرؑ
املاک مری ضبط کرے حاکمِ بے پیر
کیا غم ہے کہ جنت میں مجھے ملتی ہے جاگیر
کچھ آج زراعت کا نہ املاک کا غم ہے
ہاں فاطمہؑ کی کھیتی کے لٹنے کا الم ہے
92
جب فاطمہؑ کی بیٹیوں بہوؤں کے کھلیں سر
کچھ غم نہیں ناموس مرے قید ہوئے گر
زوجہ مری قربان سر بانوے مضطر
کیا حضرت زینبؑ سے سوا ہے مری خواہر
کنبہ مرا سب فاطمہؑ کے گھر پہ تصدق
فرزند مرا اکبرؑ و اصغرؑ پہ تصدق
93
یہ کہہ کے دھنسا لشکر رو باہ میں وہ شیر
بے سر ہوے سردار زبردست ہوئے زیر
ہر سو تنِ بے سر کے جو اس بن میں ہوے ڈھیر
چلاتے تھے کفار یہ بجلی ہے کہ شمشیر
اس صاعقہ کے سایہ سے جل جانے کا ڈر ہے
آب دم شمشیر میں آتش کا اثر ہے
94
جب نامِ علیؑ لے کے لگاتا تھا وہ تو ار
دو کرتا تھا دشمن کو مع راکب ور ہوار
جس شامی کو للکارا کہ آیا میں خبردار
وہ بھاگ گیا سامنے سے پھینک کے تلوار
آہن میں نہاں سامنے جو دشمنِ دیں تھا
سر اُس کا کہیں خود کہیں جسم کہیں تھا
95
نزدیک جو تیغ آئی تو سرتن سے ہوا دور
رن زندون سے خالی تھا مگر نعشوں سے معمور
گھوڑوں کی تگاپو میں جو گر پڑتے تھے مقہور
چار آئینہ ہو جاتے تھے شیشوں کی طرح چور
غل تھا کہ بجھے جاتے ہیں دل اس کی چمک سے
تلوار نہیں بجلیاں گرتی ہیں فلک سے
96
پائی تھی بہادر نے عجب ہمتِ عالی
لاشون سے بھرا دشت صفیں ہو گئیں خالی
تلوار پڑی جس پہ نظر شیر نے ڈالی
برچھی کا نشانہ تھا کماں جس نے سنبھالی
نیزے کے پلانے میں جو رستم سے نہ کم تھا
اک ہاتھ میں بس ہاتھ بھی نیزہ بھی قلم تھا
97
ہر ضرب میں چورنگ تھے سو سو ستم ایجاد
کٹتے تھے مع کاسۂ سر مغفرِ فولاد
چار آئینوں میں بھی نہ رہے امن سے جلاد
تھی سیلِ فنا خانۂ تن کر دیا برباد
ضرب اس کی کسی سے نہ رکی فوج کے دل میں
اتری جو زرہ کٹ کے پھنسا دامِ اجل میں
98
اس معرکہ میں تیغ بہادر کو ملا اوج
ہر فرد کو اُس صاحبِ ہمت نے کیا زوج
تھا قلزم خوں جوش میں ڈوبی ہوئی تھی فوج
آتے تھے نظر دست بریده صفتِ موج
خوں میں جو بدن غرق تھے بیداد گروں کے
بہتے تھے حبابوں کی طرح خود سروں کے
99
چھپتے تھے سواروں کے عقب برچھیوں والے
تھے جان بچانے کے کمانداروں کو لائے
رایت تو سلامی تھے نگون سار تھے بھالے
ابتر تھیں صفیں درہم و برہم تھے رسالے
اس شیر کو روکے یہ نہ طاقت تھی کسی کی
غل تھا کہ دوہائی ہے حسینؑ ابن علیؑ کی
100
جس دم یہ صدا فاطمہؑ کے لال کی آئی
چلائے کہ بس روک لے تلوار کو بھائی
جو نیک ہیں کرتے ہیں بروں سے بھی بھلائی
مظلومی بھی دکھلا کہ شجاعت بھی دکھائی
گو دشمنوں پر رحم کا دستور نہیں ہے
پر ان کی تباہی مجھے منظور نہیں ہے
101
یہ کرتے ہیں فریاد مرے اشک ہیں جاری
امت تو ہے بیٹوں کے برابر مجھے پیاری
حملون سے ترے فوج پریشاں ہوئی ساری
اب ان کو نہ کر قتل جو خاطر ہے ہماری
بس پاچکے بیدین سزا اپنی جفا کی
رحم آتا ہے امت ہے یہ محبوب خدا کی
102
منھ پھیر کے حر سبطِ نبیؐ کو یہ پکارا
اس رحم کے قربان ہو مہمان تمھارا
کچھ اور کہا چاہتا تھا وہ کہ قضا را
نیزہ کسی نے سینۂ بے کینہ پہ مارا
زخمی جو ہوا دل تو نہ ٹھہرا گیا زیں پر
یا شیر خدا کہہ کے گرا روئے زمیں پر
103
بس گرتے ہی پڑنے لگی تلوار پہ تلوار
زخمون سے ہر اک عضوِ بدن ہو گیا گلنار
چلایا کہ مولا مجھے دکھلایئے دیدار
یہ سن کے سرا سیمہ چلے سید ابرار
حر کے لیے بیتاب امام دو جہان تھے
آنسو شہِ مظلوم کی آنکھوں سے رواں تھے
104
ریتی پہ جو مہمان کو تڑپتا ہوا پا یا
آغوش میں لے کر اُسے چھاتی سے لگایا
رومال سے چہرے کا غبار اس کے چھڑایا
قبلہ کی طرف زانو یہ سر رکھ کے لٹایا
رو رو کے یہ فرماتے تھے زانو کو ہلا کر
اے بھائی حسینؑ آیا ہے تو چشم تو واکر
105
سن کر یہ صدا شاہ کی حر غش سے جو چونکا
سر فا طمہؑ کے لال کی آغوش میں دیکھا
آنکھیں قدمِ پاک پہ مل کر کہا مولےٰ
کیا آپ کے صدقے سے ملا ہے مجھے رتبا
احسنت کا ہے تا بہ فلک شور زمیں سے
لینے مجھے آئے ہیں علیؑ خلد بریں سے
106
فرماتے ہیں اس دم ملک الموت سے حیدرؑ
بیکس مرے شپیرؑ کا یہ شخص ہے یاور
نکلا ہوں اسی کے لیے میں قبر سے باہر
آسانی سے تو جسم سے روح اس کی جدا کر
راحت اسے پہونچے گی تو راحت مجھے ہوگی
ایذا ہوئی اس کو تو اذیت مجھے ہوگی
107
حورانِ بہشتی ہیں جواہر میں مکلل
کہتی ہیں کہ اے حر سوئے فردوس بریں چل
غل ہے ترا رتبہ ہوا اب اور بھی افضل
بند آنکھیں کر اب فوج حسینی کے ہراول
محسن کو لے گود میں چلاتی ہے زہراؑ
سر پیٹتی لاشے پہ ترے آتی ہے زہراؑ
108
وہ فاطمہؑ آئیں شہِ خیبر شکن آئے
آپ آئے حسنؑ آئے رسولِؐ زمن آئے
سب مشکلیں آسان ہوئیں پنجتن آئے
سب کام مرے آپ کے صدقے سے بن آئے
اب روح سوئے خلد بریں جاتی ہے آقا
کچھ نیند سی خادم کو چلی آتی ہے آقا
109
یہ کہہ کے لگا کھینچنے حر پاؤں کو اک بار
گھبرا کے یہ فرمانے لگے سیدِ ابرار
کیا تجھ پہ ہے کچھ موت کی سختی مرے غمخوار
حر نے کہا یاشاہ یہ باعث نہیں زنہار
غم یہ ہے کہ ہم ریت میں مجروح پڑے ہیں
پاؤن کی طرف احمدؐ مختار کھڑے ہیں
110
یہ کہتے ہی اک موت کی ہچکی اسے آئی
آخر ہوا وہ سیدِ بیکس کا فدائی
یون رو رو کے لاش اس کی شہ دیں نے اٹھائی
جس طرح کہ بھائی کے لیے روتا ہے بھائی
چلائے یہ لاش اس کی درِ خیمہ پہ لا کر
اے بیبیو رولو مرے مہمان کو آکر
111
زینبؑ درِ خیمے پہ چلی آئی کھلے سر
شہ نے کہا مارا گیا بھینا مرا یاور
نئے والدہ اس کی ہے یہاں اور نہ خواہر
اب اس کی بہن آج سے تم اور میں برادر
یہ مجھ پہ فدا ہوگیا اپنوں کی طرح سے
سب مل کے اسے روؤ یگانوں کی طرح سے
112
کہدو یہ سکینہؑ سے کہ سر کو کرو عریاں
کبریٰؑ سے کہو بال کرو اپنے پریشاں
بانوؑ سے کہو آن کے روؤ بصد افغاں
پرسا مجھے دو قتل ہوا ہے مرا مہماں
جو اس کے لیے نالہ و فریاد کرے گا
اللہ اسے حشر کے دن شاد کرے گا
113
خاتونِ قیامت کی صدا آئی یہ اک بار
مارا گیا ہے مرے بچے کا مددگار
پیارا ہے مجھے وہ جسے شپیرؑ کرے پیار
میں اُسکی عزا دار ہوں میں اس کی عزا دار
اب لاش سے اس کی نہ جدا ہوئے گی زہراؑ
چالیسویں تک ماں کی طرح روئے گی زہراؑ
114
سن کر یہ سخن شور ہوا رونے کا اک بار
ناموس محمدؐ ہوے سب حر کے عزادار
کر عرض شہ دیں سے انیسںؔ جگر افگار
روضے پہ بلا لو مجھے یا سیدِ ابرار
قاصر کبھی کوشش سے یہ مجبور نہیں ہے
مولا جو کشش ہوئے تو کچھ دور نہیں ہے

سلام
1
مجرئی جبکہ عیان ماهِ عزا ہوتا ہے
چرخ پر ماتمِ شاہِ شہدا ہوتا ہے
2
رونے والوں کا بھی کیا رتبہ ہے سبحان اللہ
جن کے اشکوں کا خریدار خدا ہوتا ہے
3
سر حر گود میں شہ نے لیا الله الله
بگڑی بن جاتی ہے جب فضلِ خدا ہوتا ہے
4
کانپتی ہے لحد انور محبوبِ الہ
قبر سے نانا کے شپیرؑ جدا ہوتا ہے
5
دیکھ کر شہ کو دم نزع جو روئے عباسؑ
پیارے شاہ لگے کہنے یہ کیا ہوتا ہے
6
کیون خجل روتے ہو پانی نہ ملا تو نہ ملا
وہ کیا تم نے جو کچھ حق وفا ہوتا ہے
