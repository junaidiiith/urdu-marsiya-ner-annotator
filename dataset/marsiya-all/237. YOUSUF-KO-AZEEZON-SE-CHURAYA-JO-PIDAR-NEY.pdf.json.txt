جلد اول
مرثیہ میر انیس
www.emarsiya.com

1
یوسفؑ کو عزیزوں نے چھڑایا جو پدر سے
فرقت ہوئی یعقوبؑ کو اُس رشکِ قمر سے
رنگ رُخ پرنور اُڑا دردِ جگر سے
دنیا ہوئی اندھیر چھپا چاند نظر سے
دل آب ہوا جاتا تھا فرزند کے غم میں
بیٹا تو کنوئیں میں تھا پدر چاهِ الم میں
2
تھا چشم کے چشموں سے رواں اشک کا سیلاب
بر میں دلِ مجروح تپاں صورتِ سیماب
آرام کی صورت نہ کوئی زیست کا اسباب
فرزند جب آنکھوں سے نہاں ہو تو کہاں خواب
بستر کو کبھی دیکھ کے دلبند کے روئے
تکیوں سے لپٹ کر کبھی فرزند کے روئے
3
پیراہنِ یوسفؑ کبھی آنکھوں سے لگاتے
کرتے کو بھی سونگھ کے تھے اشک بہاتے
رو رو کے یہ فرماتے جو کپڑے نظر آتے
پوشاک یہ جس کی ہے اُسے ہم نہیں پاتے
افسوس کہ وہ خلق سے بن باپ سد ہارے
کپڑے تو دھرے رہ گئے اور آپ سد ہارے
4
جاتے تھے عصا تھامے ہوئے شہر میں گھر گھر
بیٹے سے ملاقات نہ ہوتی تھی میسر
جو راہ میں ملتا تھا تو یہ کہتے تھے رو کر
ملتا نہیں گم ہوگیا یوسفؑ مرا دلبر
اب جان نکلتی ہے جِلادے مجھے کوئی
فرزند سے للہ ملا دے مجھے کوئی
5
ہر بات پہ رو کر کفِ افسوس کو ملتے
ہر گام پہ بسمل کی طرح گرِ کے سنبھلتے
اشک آنکھوں سے ہر مرتبہ رخساروں پہ ڈھلتے
گہ ضعف سے گرتے کبھی اُٹھتے، کبھی چلتے
جب شہر میں پاتے تھے نہ اس رشکِ قمر کو
صحرا کی طرف ڈھونڈھنے جاتے تھے پسر کو
6
سائے میں درختوں کے کبھی بیٹھ کے روتے
اشکوں سے کبھی دشت کے دامن کو بھگوکے
صحرا کے پرندوں سے مخاطِب کبھی ہوتے
دریا سے یہ کہہ کر تبھی منھ اشکوں سے دھوتے
اب اس کی جدائی کی مجھے تاب نہیں ہے
تجھ میں تو میرا گوہرِ نایاب نہیں ہے
7
تھے چار طرف دشت میں فرزند کے جویا
جلاتے تھے اے لعل تو کس قبر میں سویا
یوسف تجھے کس چاہ میں لو کون نے ڈبویا
خود گم ہوں کہ پیارے تجھے ان ہاتھوں سے کھویا
کچھ تیرا پتہ اے مرے مہ زو نہیں ملتا
سب آنکھوں کے آگے ہیں مگر تو نہیں ملتا
8
کیا جانیے ہو دھوپ میں یاسر پہ ہے سایا
کھانا بھی کہیں چین سے کھایا کہ نہ کھایا
گرمی کے ہیں دن پانی بھی ٹھنڈا نہیں پایا
آرام مرے ہجر میں کیوں کر تجھے آیا
راحت بھی کوئی دم ہے کہ دُکھ سہتے ہو بیٹا
جنگل ہے کہ بستی ہے کہاں رہتے ہو بیٹا
9
گو شام کو خورشید نہاں ہوتا ہے پیارے
تو دیکھتے ہیں لوگ اُسے صبح کو سارے
گر دن کو چھپے شب کو نکتے ہیں ستارے
تو کون سی بدلی میں ہے اے چاند ہمارے
حیرت ہے مرے دیدۂ دیدار طلب کو
جلوه ترا دن کو نظر آتا ہے نہ شب کو
10 
للہ ملاقات کی صورت تو بتاؤ
آنکھوں کی بصارت بھی چلی اب نہ رلاؤ
اے لعل کبھی خواب میں بابا کے تو آؤ
مادر کے تڑپنے کو ذرا دیکھ تو جاؤ
چہرے سے ادا کا کبھی کونا نہیں چھٹتا
جس روز سے تم چھوٹے ہو رونا نہیں چھوٹا
11
برسوں جو اسی طرح رہے مضطر و دلگیر
طاقت جو گھٹی رنج بڑھا غم سے ہوئے پیر
تھے فرق سے تا ناخن پا، درد کی تصویر
اب جائیں کہاں ضعف ہوا پاؤں کی زنجیر
زور اپنا دکھا پا کمر راست کے تم نے
بٹھلا دیا بیٹے کے بچھڑنے کے الم نے
12
بیت الحزن اور آپ نہ کھانا تھا نہ سونا
گر دن تھا تو رونا تھا، جو تھی رات تو رونا
آہیں کبھی کرنا کبھی منھ اشکوں سے دھونا
اک گہنہ حصیر اور نہ تکیہ نہ بچھونا
آرام نہ بے گریۂ و زاری کوئی دم تھا
رخساروں پہ تھے زخم اور آنکھوں پر ورم تھا
13
افراطِ الم سے یہ جوانی میں ہوا حال
معلوم یہ ہوتا تھا کہ ہیں پیر کہن سال
اک طائر روح اور رگوں کا تھا فقط جال
کوئی نہ رہا ریشِ مبارک میں سیہ بال
روئے یہ شب و روز جدائی میں پسر کی
آنکھیں بھی ہوئیں نذر اسی نور نظر کی
14
فرمایا جب آنکھوں کی بصارت ہوئی زائل
بہتر ہوا مضطر نہیں سینے میں مرا دل
یوسفؑ کی نظر آئی نہ جب شکل و شمائل
جینائی سے کیا فائدہ کیا آنکھوں سے حاصل
جو نورِ نظر تھا وہ نظر بند ہوا ہے
ان آنکھوں کے حجرے نہ کھلیں اب تو بجا ہے
15
پوچھا یہں گر کوئی ملاقات کو آیا
بتلاؤ کہ یوسفؑ کا پتہ ہے کہیں پایا
افسوس کہ پیارے کی خبر کوئی نہ لایا
ایسا نہیں پچھڑا کہ ملے گا مرا جایا
کیا لطف ہے گر جیتے رہے کھو کے پسر کو
اے جان نکل اب کہ قرار آئے جگر کو
16
ہر چند کہ یعقوبؑ کے گیارہ تھے پسر اور
آرام مگر دل کو نہ آتا تھا کسی طور
یعقوبِؑ محمدؐ کی مصیبت پہ کرو غور
آقا پہ تمہارے ہوے کیا کیا ستم و جور
حقا کہ رضا جوئے خدا وہ شہ دیں تھا
اس لعل کو کھویا کہ جو یوسفؑ سے حسیں تھا
17
یعقوبؑ کے آگے جو پسر برچھی کو کھاتا
ہے دل کو یقیں منھ سے کلیجہ نکل آتا
فرزند کا دُکھ باپ سے دیکھا نہیں جاتا
اکبرؑ سے پسر کو کوئی ہاتھوں سے گنواتا
ہوتا ہے قلق گل ہوا گر خار کے نیچے
رکھتے تو کلیجہ کوئی تلوار کے نیچے
18
یارب کوئی فرزند جدا ہو نہ پدر سے
موت آکے نہ لے جائے یہ دولت کسی گھر سے
اُٹھ جاتا ہے جینے کا مزا مرگِ پسر سے
جاتا نہیں یہ داغ مرے پر بھی جگر سے
اس غم میں کرے صبر نہیں دل یہ کسی کا
ہاں سبط پیمبرؑ کا حسینؑ ابن علیؑ کا
19
غیروں کے لئے اپنی کمائی کوئی کھوئے
دل باپ کا مانے کہ پسر قبر میں سوئے
خوں میں کوئی اپنے درِیکتا کو ڈبوئے
فرزندِ جواں قتل ہو اور باپ نہ روئے
فرزند کا غم بانوؑئے ناشاد سے پوچھو
یہ درو کسی صاحبِ اولاد سے پوچھو
20
یعقوبؑ پہ ثابت تھا کہ زندہ ہے جگر بند
یوں روتے تھے جس طرح کہ مرجاتا ہے فرزند
تھی اُن سے سوا بیٹے کی الفت انھیں وہ چند
لیکن پسرِ فاطمہؑ تھا خرم و خرسند
فرماتے تھے فرزند عنایت ہے خدا کی
دینے میں ہے کیا عذر امانت ہے خدا کی
21
کرتا ہے سفر یوسفِؑ شاہنشہِ عالی
کفانِ حسینؑ ابن علیؑ ہوتا ہے خالی
تقدیر نے حسرت بھی نہیں کوئی نکالی
ہاتھوں سے جگر تھامے ہے ماں پالنے والی
کرتی ہے نظر یاس سے جب روئے پسر پر
چل جاتی ہے اک ظلم کی برچھی سی جگر پر
22
پلکوں کے کلیجے میں در آتے ہیں جو بھالے
بسمل کی طرح لوٹتی ہے دل کو سنبھالے
بیٹے سے اشارہ ہے کہ اے گیسوؤں والے
واری تجھے اس پیچ سے اللہ نکالے
جنت میں ہمیں ساتھ نہ لے جاؤگے بیٹا
کیا چھوڑ کے مادر کو چلے جاؤ گے بیٹا
23
حال اپنا اشاروں میں جو ماں کرتی ہے اظہار
رہ جاتا ہے رو کر پسر بیکس و ناچار
رخصت جو طلب باپ سے کرتا ہے وہ دلدار
فرماتے ہیں حضرت کہ سجو جنگ کے ہتھیار
فرزند بھی گھر بار بھی سب نذرِ خدا ہے
مادر سے کہو باپ تو راضی بہ رضا ہے
24
ہم شاد ہیں کیوں روتے ہو اے اکبرِؑ گلفام
تم شوق سے سردے کے کرو خلد میں آرام
کردے گا خدا اپنے سفر کا بھی سر انجام
میرا تو یہ مطلب ہے کہ اُمت کا بنے کام
حق تم پہ ہے زینبؑ کا وہ ہاں روکے تو روکے
ہم تم کو نہ روکیں گے جو ماں روکے تو روکے
25
میں باپ ہوں الفت مری کیا اے مرے پیارے
یکساں ہے رہے یا نہ رہے پاس ہما رے
مشکل ہے کہ دو چاہنے والے ہیں تمھارے
جان ایک کی اور ایک کی ہو آنکھوں کے تارے
دامن جو وہ پکڑیں تو چھڑا سکتے ہو بیٹا
بے دونوں کے راضی کئے جاسکتے ہو بیٹا
26
یہ ہم نہیں جو تم نے کہا منھ سے وہ مانا
دیکھیں گے کہ جاؤ گے کچھ آسان ہے جانا
اشکوں کے بہانے کو بھی سمجھیں گے بہانا
دشوار ہے مشکل ہے رضا جنگ کی پانا
جو ماں کا وہی زینبِؑ دیگر کا حق ہے
یاں پالنے کا حق ہے تو واں شیر کا حق ہے
27
نزدیک ہمارے تو ہے رخصت میں تامل
دو قمریاں اک سرد ہے دو بلبلیں اک گل
بالوں کو جو بکھرائیں گی وہ صورتِ سنبل
ہوئے گا بپا نالۂ و فریاد کا اک غل
صدقے کوئی ہو گی کوئی قدموں پہ گرے گی
ماں پکڑے گی دامن تو پھوپھی گرد پھرے گی
28
لو مان لیا ہم نے کہ ماں نے تری مانا
ہوئے گا گوارا تجھے زینبؑ کا رُلانا
ہو جائے گا دم تن سے ترے ساتھ روانا
تو جان ہے سب گھر کی مناسب نہیں جانا
مرجائیں گے گر دیر ہوئی آنے میں بیٹا
دو جانوں کا نقصاں ہے ترے جانے میں بیٹا
29
دو جائیں تلف ہوتی ہیں اس جانے سے حاصل
رخصت کا سخن لب پہ بھلا لانے سے حاصل
واں جاؤ تو جاؤ مرے پاس آنے سے حاصل
تدبیر نکالو کوئی غم کھانے سے حاصل
اک ہم ہوئے ایسے کہ کیا صبر پسر کو
ان سے تو سنبھالا نہیں جائے گا جگر کو
30
ہو ایک تو کوئی اُسے سمجھائے مری جاں
بہنیں تری صدقے ہیں پھوپھی ہیں ترے قرباں
اور ماں کی جو پوچھو اسے سو طرح کے ہیں دھیان
پوتے کے کھلانے کی ہوس بیاہ کا ارماں
منصف ہو یہ دنیا سے سفر کرنے کے دن ہیں
راتیں یہ مُرادوں کی ہیں یا مرنے کے دن ہیں
31
اکبرؑ نے کہا باپ سے یہ ماں کو سنا کر
خادم کو نہ روکے گی پھوپھی اور نہ مادر
وہ آپ کہیں گی کہ فدا ہو مرے دلبر
حضرت سے زیادہ انھیں پیارا نہیں اکبرؑ
زہراؑ کی بہو یہ ہیں تو وہ بنتِ علیؑ ہیں
جو چاہیں سو دیں یہ بھی سخی وہ بھی سخی ہیں
32
فرزندوں کو حضرت پہ پھولی جان نے وارا
بیٹی ہوئی رانڈ اُن کی مگر دم نہیں مارا
اس وقت میں مجھ کو بھی نہیں کرنے کی پیارا
ہاں آپ کی فرقت نہیں ہونے کی گوارا
دھڑکا ہے رنڈاپے کا جو رنجیدہ ہیں اماں
ناداں نہیں فہمیدۂ و سنجیدہ ہیں اماں
33
وارث ہے جو سر پر تو ہے عورت کے لئے تاج
ہوتی ہے رنڈاپے میں ردا کے لئے محتاج
کوکھ اُجڑے پہ نہ دنیا میں لٹے راج
سایہ ہے فقط آپ کا ان کے لئے معراج
یہ آپ کی خدمت کو پسر حق نے دئے ہیں
فرزند اگر ہیں تو اسی دن کے لئے ہیں
34
ممکن ہے کہ یہ اپنی کمائی کو بچائیں
اور فاطمہؑ کے لال کو ہاتھوں سے گنوائیں
یہ وہ ہیں کہ مرضی جو ذرا آپ کی پائیں
اصغرؑ کو بھی جھولے سے ابھی نذر کو لائیں
تلواروں سے دل کو نہ بچائیں نہ جگرکو
خود بھیج دیں تلواروں میں بیمار پسر کو
35
حضرت کو پھوپھی جان کی جیسی ہے محبت
یہ بھائی بہن میں کبھی دیکھی نہیں اُلفت
ہیں آپ کے بدلے یہ گرفتار مصیبت
کیا دور ہے بن مانگے اگر دیں مجھے رُخصت
حر کے لئے سجادؑ ے پہ مشغول دُعا ہیں
جو آپ پر قربان ہو یہ اس پہ فدا ہیں
36
مطلق نہیں دھیان ان کو رکے یا کوئی جائے
ان کو تو وہ پیارا ہے جو کام آپ کے آئے
کچھ غم نہ ہوا ہاتھ سے دو لعل گنوائے
اس کی ہیں وہ جو یاکہ بہن بھائی کو پائے
کیا ذکر خفا ہونے کا خوشنود ہیں وہ تو
جان اپنی فدا کرنے کو موجود ہیں وہ تو
37
بانوؑ ئے کہا زینبِؑ سیکس سے کہ ہمشیر
سنتی ہو یہ تم باپ کی اور بیٹے کی تقریر
ہر بات ہے یہ میرے کلیجے کے لئے تیر
میں کیا کروں کچھ مجھ کو بن آتی نہیں تدبیر
اکبرؑ سے محبت کے گلے مجھ کو بڑے ہیں
ہے پاس ادب سبطِ نبیؐ پاس کھڑے ہیں
38
کیا ہوئے گا سینے میں دھڑکتا ہے میرا دل
کیوں لائے ہیں ہمراہ پسر کو شہِ عادل
اس وقت مدد کیجیے کہ آساں ہو یہ مشکل
بے آس کریں گے ہوئے جب بیاہ کے قابل
کچھ آپ بھی سمجھایئے اس غنچہ دہاں کو
گویائی کی طاقت تو نہیں میری زباں کو
39
یہ آپ سے کرسکنے کے ہرگز نہیں تکرار
میں باندھتی ہوں ہاتھوں کو کھلوایئے تلوار
زینبؑ نے کہا تم سے بچھڑتا نہ یہ دلدار
وہ کیا کرے ہے باپ مصیبت میں گرفتار
رخصت نہ اگر دوگی تو قدموں پہ جھکے گا
یہ صاحبِ غیرت نہ رکے گا نہ رکے گا
40
لٹ جائے گی اٹھارہ برس کی یہ کمائی
ہوجائے گا پھر بے کس و تہنا مرا بھائی
دولھا نہ بنایا نہ دُلہن بیاہ کے لائی
لے جاؤں گی ہے ہے علی اکبرؑ کی جدائی
میں خوش تھی کہ اب ساتھ دلہن لیکے چلیں گے
کیا اس کی خبر تھی کہ نہ پھولے نہ پھلیں گے
41
بانوؑ سے بھی زینبؑ سے بھی کہنے لگے سرورؑ
کیا کہتی ہو جائے کہ نہ جائے علی اکبرؑ
چپ رہ گئی زینبؑ تو کلیجے کو پکڑ کر
بانوؑ نے کہا حکم سے لونڈی نہیں باہر
میں جان گئی بیٹے کی اور باپ کی مرضی
مختار ہو صدقے گئی جو آپ کی مرضی
42
واجب ہے اطاعت مجھے یا سید ابرار
طاقت ہے میں اس امر میں کرسکتی ہوں تکرار
میں آپ کی گھر آپ کا اور آپ کے دلدار
لونڈی کے بھی مالک ہو اور اکبرؑ کے بھی مختار
شکوہ نہیں گر ہیں تو محبت کے گلے ہیں
یہ لعل مجھے آپ کے صدقے میں ملے ہیں
43
ہے کام کا وہ ان میں جو کام آپ کے آئے
ارشاد جسے کیجئے وہ مرنے کو جائے
فرماؤ تو لونڈی علی اصغرؑ کو بھی لائے
حسرت ہے کہ مادر انھیں نوشاہ بنائے
پرغم نہیں اس کا بھی کہ یہ ہم سے جدا ہوں
اب تو یہی شادی ہے کہ حضرت پہ فدا ہوں
44
شہ بولے نہیں جس میں خوشی ہوئے تمہاری
اکبرؑ رہیں ہم جائیں سوئے لشکر ناری
بانوؑ نے کہا میں نو رضامند ہوں واری
کہہ دیجئے ان سے کہ نہ منگوائیں سواری
سب جائیں مگر آپ کا جانا نہیں منظور
خاتون قیامت کا رلانا نہیں منظور
45
گر کہیئے تو آنسو بھی نہ آنکھوں سے بہاؤں
بیٹے کی محبت کے سخن لب پہ نہ لاؤں
ہاتھوں کو بھی پھیلا کے گلے سے نہ لگاؤں
روتی ہوئی پہنچانے کو در تک بھی نہ جاؤں
اولاد جو پیاری ہے تو حضرت ہی کے دم تک
کہیئے تو بلائیں بھی نہ لوں سر سے قدم تک
46
پھٹ جائے کلیجہ بھی تو منھ سے نہ کروں آہ
دامن بھی نہ پکڑوں جو یہ میدان کی لیں راہ
گو دل پہ گرے ہجر میں کوہِ غمِ جا نکاہ
نے روؤں نہ پیٹوں نہ کہوں ہائے مرا ماہ
سمجھوں نہ کہ غفلت میں یہ کیا ہوگیا مجھ سے
پالا تھا کسے کون جدا ہوگیا مجھ سے
47
شہ نے کہا کیا کہنا ہے واللہ تمہارا
ہوتا نہیں یہ داغ کسی ماں کو گوارا
ہاتھوں سے نہ کھوئے کوئی اس طرح کا پیارا
کس صبر سے اس راہ میں فرزند کو وارا
ہر دکھ میں ہر اک رنج میں راضی بہ رضا ہیں
یہ کام انھیں کا ہے جو خاصانِ خدا ہیں
48
جیتا نہیں وہ جس کے مقدر میں ہے مرنا
مشکل ہے مگر صبر کی سلِ چھاتی پر دھرنا
آفت تو ہے فرزند کا دنیا سے گزرنا
انسان کو لازم ہے مگر صبر بھی کرنا
برسوں سے یہی رنگ گلستانِ جہاں ہے
جس گل پہ بہار آج ہے کل اُسپہ خزاں ہے
49
کچھ پھول تو دکھلا کے بہار اپنی ہیں جاتے
کچھ سوکھ کے کانٹوں کی طرح ہیں نظر آتے
کچھ گل ہیں کہ پھولے نہیں جامے میں سماتے
غنچے بہت ایسے ہیں کہ کھلنے نہیں پاتے
بلبل کی طرح روتے ہیں فریاد و فغاں سے
کچھ بس نہیں چلتا چمن آرائے جہاں سے
50
مرتا ہے جواں سامنے اور دیکھتے ہیں پیر
ماں باپ کا کیا زور ہے جو خواہش تقدیر
سرپیٹ کے فریاد کرے مادرِ دلگیر
جز صبر بن آتی نہیں لیکن کوئی تدبیر
آرام جسے دیتے ہیں چھاتی پہ سلا کر
رکھ آتے ہیں ہاتھوں سے اُسے قبر میں جاکر
51
مٹی سے بچاتے ہیں سدا جس کا تنِ پاک
اس گل پہ گرا دیتے ہیں خود سیکڑوں من خاک
مادر جسے عریاں نہیں کرتی تہِ افلاک
وہ قبر میں سوتا ہے دھری رہتی ہے پوشاک
تربت میں کوئی پوچھنے والا نہیں ہوتا
شمعیں بھی جلاؤ تو اُجالا نہیں ہوتا
52
بس ہوتا تو فرزند سے ہم پہلے نہ مرتے
کوچ ان کا نہ ہوتا کہ سفر خلق سے کرتے
بے ان کے کوئی آن نہ دُنیا میں ٹہرتے
یہ غسل و کفن دے کے ہمیں قبر میں دھرتے
پر دخل ہمیں مرضیٔ معبود میں کب ہے
واں ہم سے بھی پہلے علیؑ اکبرؑ کی طلب ہے
53
منظور ہمیں شیعوں کی ہے عقدہ کشائی
عباسؑ کو روئیں گے جو مرجائے گا بھائی
ہوگی جو کسی باپ سے بیٹے کی جدائی
دھیان آئے گا اکبرؑ نے سناں سینہ پہ کھائی
جب اپنے پسر کے لئے فریاد کریں گے
دہ داغ کلیجے کا مرے یاد کریں گے
54
فرزندِ صغیر ان کا تلف ہوگا کوئی گر
ہیں دوست مرے یاد کریں گے غمِ اصغرؑ
ہو جائے گی بیوہ جو کسی شخص کی دختر
اکبرؑ آکے انڈاپے پہ وہ روئے گا مقرر
بھولیں گے مرے غم میں الم خویش و پسر کا
مرہم یہی ان لوگوں کے ہے زخمِ جگر کا
55
تھا مجھ کو تم بود کہ نہ دوں گی انھیں رخصت
پر کیوں نہ ہو زہراؑ کی بہو صاحبِ غیرت
بانوؑ نے کہا ختم ہے زہراؑ پہ سخاوت
کیا صبر مرا،کیا مرا دل، کیا مری ہمت
خوشنودیٔ خالق جو مجھے مد نظر ہے
صدقے گئی یہ آپ کی صحبت کا اثر ہے
56
اس گھر میں نہ ہوتی کبھی اس صبر کے قابل
یہ فیض اسی گھر سے ہوا مجھے حاصل
شوہر تو ملا ابن علیؑ سا شہِ عادل
بیٹا علی اکبرؑ سا ملا حور شمائل
ہاتھ آگیا خورشید تو ایسا قمرایسا
کس بی بی نے پایا ہے گھر ایسا پسر ایسا
57
سسر وہ کہ جس شیر کے قبضے میں خدائی
کی جس نے رسولوںؑ کی سدا عقدہ کشائی
ساس ایسی کہ جو احمد مختارؐ کی جائی
نند ایسی کہ جس عابدہ کا آپ سا بھائی
خود مصحفِ اکبر میں بیاں جن کا کیا ہے
رشتہ مجھے ان موتیوں سے حق نے دیا ہے
58
جب خواب میں آئی تھیں مرے آپ کی مادر
کسی پیار سے چھاتی سے لگایا تھا مرا سر
ارشاد کیا تھا یہ دلہن مجھ کو بنا کر
میں فاطمہؑ ہوں، ہے ترا دولھا مرا دلبر
لائی ہوں کمائی کوشہِ عقدہ کشائی
لے دیکھ لے صورت کو مرے ماہ لقا کی
59
لونڈی نے جو گردن سر زانو سے اُٹھائی
حضرت کی یہی چاند سی صورت نظر آئی
اس حسن کے نظارے کی میں تاب نہ لائی
پر بیکسی و یاس سی تھی چہرے پہ چھائی
قطرے کئی رخساروں پہ آنکھوں سے ڈھل آئے
حضرت تو ہنسے اور مرے آنسو نکل آئے
60
زہراؑ نے کہا ہے یہ مری آنکھوں کا تارا
فرزند کو احمدؐ نے اِسی لعل پر وارا
کیجو مرے پیارے سے کمائی کو نہ پیارا
صدقے گئی وہ آج کھلا مجھ پہ اشارا
حق ان کی محبت کا ادا کرتی ہے بانوؑ
دولت یہں اک ہے سو فدا کرتی ہے بانوؑ
61
بانوؑ نے یہ تقریر جو کی تھام کے رقت
اکبرؑ کی طرف دیکھ کے رونے لگے حضرت
فرمایا کہ اُن سے بھی تو لو مرنے کی رخصت
جس بی بی نے اٹھارہ برس کی ہے ریاضت
گو چپ ہے مگر اس کو قلق ماں سے سوا ہے
تم پر مری ہمشیر کا حق ماں سے سوا ہے
62
زینبؑ نے کہا جس میں رضائے شہِ عالی
میں نے تو کوئی بات نہیں منھ سے نکالی
کیا غم ہے نہ پوچھا مجھے ماں سے تو رضا لی
مالک ہیں وہی میں تو ہوں اک پالنے والی
صدقے کئے فرزند پھوپھی سوگ نشیں ہے
سمجھیں تو مرا حق ہے نہ سمجھیں تو نہیں ہے
63
بچپن میں یہ چھاتی پہ مری کاہے کو سوئے
کب جاگی میں تاصبح جو یہ چونک کے روئے
کنگھی نہیں کی گیسوئے مشکیں نہیں دھوئے
ان کے لئے کب میں نے پسر ہاتھ سے کھوئے
کیوں روتے ہیں یہ کس لئے حضرت کو قلق ہے
حقدار میں کاہے کو مرا کون سا حق ہے
64
سی کر نئے کرتے انھیں کس روز پہنائے
اسپند کیا کب یہ کہیں جاکے جو آئے
رکھتی تھی میں کسی دن اُنھیں دولھا سا بنائے
ناز ان کی پھوپھی نے کبھی کاہیکو اُٹھائے
پوچھے تو کوئی گھٹنیوں جس روز چلے تھے
ان تلووں سے یہ دیدۂ تر کس نے ملے تھے
65
راتوں کو رہا کون چھٹی چلوں میں بیدار
کس نے کہو سرمہ دیا ان آنکھوں میں ہر بار
پہلو میں رہا دل کی طرح کس کے یہ دلدار
کس بی بی نے گیسو ہیں یہ منت کے رکھے چار
بے میری اجازت جو یہ مرنے کو چلے ہیں
پوچھے تو کوئی کس کی مرادوں کے پلے ہیں
66
جب دودھ بڑہانے کا ہو اخیر سے ہنگام
اس شادی کا کس نے کیا کنبے میں سر انجام
قرباں رہے اٹھارہ برس جو سحر و شام
پوچھا بھی نہ ہاں سچ ہے اب اس بی بی سے کیا کام
کیوں ان کی بلا لے کے نہ پہلے ہی موئی میں
سب لوگ تو ان کے ہوئے کوئی نہ ہوئی میں
67
یا بے مرے پوچھے نہ کہیں جانتے تھے زنہار
یا آج ہیں دنیا سے سفر کرنے کو تیار
اس فاقے میں باندھی کمر اور سج لئے ہتھیار
مجبور ہمیں پا کے یہ ایسے ہوئے مختار
بھیگیں جو مسیں موت کا پیغام یہی تھا
آغاز خط سبز کا انجام یہی تھا
68
خوش ہیں کہ رضا مرنے کی لے اپنے پدر سے
الفت کے سبب بسں نہ چلا ماں کا پسر سے
میں سات ہی نکلوں گیی ردا پھینک کے سر سے
کس طرح سے جاتے ہیں بھلا جائیں تو گھر سے
دلبند کلیجے سے جدا میں نے کیے ہیں
اس لعل پہ دو لعل فدا میں نے کیے ہیں
69
ابتک مری آنکھوں سے ہوئے ہیں کبھی اوجھل
میں جیتی ہوں یہ جائیں گے کیوں کر سوئے مقتل
بستی مری ویران ہو آباد ہو جنگل
اٹھارہ برس کی ہے ریاضت کا یہی پھل
سر سبز ہو جو نخل اُکھاڑا نہیں جاتا
ہاتھوں سے چمن اپنا اُجاڑا نہیں جاتا
70
مرنے کا نہ لیں نام مجھے آتا ہے وسواس
زینبؑ نہیں جینے کی جو یہ بھی نہ رہے پاس
نے عونؑ و محمدؐ ہیں نہ قاسمؑ ہیں نہ عباس
اب تو یہی میری ہے مراد اور یہی آس
تیار جنازه مرا کرلیں تو سدہاریں
ہاتھوں سے مجھے قبر میں دھرلیں تو سدہاریں
71
سن کر یہ سخن بیبیاں رونے لگیں ساری
حضرت کے بھی اکبرؑ کے بھی آنسو ہوئے جاری
بانوےؑ دو عالم پہ یہ رقت ہوئی طاری
غش ہوگئی اور ہوش میں آئی کئی باری
نہ دھیان سکینہؑ کا نہ اصغرؑ کی خبر تھی
زینبؑ پہ کبھی اور کبھی اکبرؑ پہ نظر تھی
72
بیٹے سے یہ فرمانے لئے قبلۂ عالم
رخصت نہ ملے گی تمہیں کیوں کہتے نہ تھے ہم
دو چاند سے فرزند ہوئے ہیں ابھی بیدم
مر جائے گی اس درد رسیدہ کو نہ دو غم
ماں کی یہی مرضی یہں بابا کی خوشی ہے
زینبؑ کی خوشی حضرت زہراؑ کی خوشی ہے
73
لازم ہے کہ حقدار کے حق کو نہ بھلاؤ
کہتی ہیں نہ جانے کو اگر یہ تو نہ جاؤ
خود چاہتے تھے ہم کہ رضا رن کی نہ پاؤ
دن پھولنے پھلنے کے ہیں کیوں برچھیاں کھاؤ
جان اپنی جوانی میں نہ دو باپ کے بدلے
امت پہ فدا ہوں گے ہمیں آپ کے بدلے
74
لو مرنے کو ہم جاتے ہیں تم گھر سے خبردار
بہنوں سے خبردار، برادر سے خبر دار
لوٹے نہ کوئی آلِ پیمبرؐ سے خبردار
بنت اسد اللہ کی چادر سے خبردار
کیوں روتے ہوئے لعل جھکائے ہوئے سر کو
دیکھو تو ادھر اب تو نہ روکو گے پدر کو
75
کہرام ہوا شہ نے یہ بیٹے سے کہا جب
سینوں کو لگے پیٹنے ہاتھوں سے حرم سب
بانوؑ نے کہا ہائے مرا راج لٹا اب
اکبرؑ کا تو رنگ اُڑ گیا گھبرا گئی زینبؑ
روئی جو سکینہؑ قدمِ شہ سے لپٹ کر
کبراؑ بھی لگی پیٹنے گھونگھٹ کو اُلٹ کر
76
زہراؑ کی صدا آئی کہ فریاد ہے! فریاد
سب دیکھتے ہیں اور مرا گھر ہوتا ہے برباد
فکر اپنی ہے سب کو مرا دکھ درد نہیں یاد
ایسی مری اولاد سے پیاری ہوئی اولاد
بہنیں نہیں یا گود کا پالا نہیں کوئی
شپیرؑ کا کیا روکنے والا نہیں کوئی
77 
اس وقت ہے کس سوچ میں زینبؑ مری جائی
منظور نہیں گود کے پالے کی جدائی
کی میری کمائی سے عزیز اپنی کمائی
دنیا میں وہ پھر پائے گی اس طرح کا بھائی
فرزندوں کے مرنے سے ہلاکت کے قریں ہے
معلوم ہوا ہوش میں اس وقت نہیں ہے
78
جس وقت سنی حضرتِ زہراؑ کی یہ تقریر
روتی ہوئی قدموں پر گری بھائی کے ہمشیر
کی عرض بہ صد عجز کہ یا حضرتِ شپیرؑ
صدقہ علی اکبرؑ کا مری بخشئے تقصیر
کیوں آپ ہوئے مستعدِ جنگ یہ کیا تھا
روکا تھا جو اکبرؑ کو وہ جھگڑا ہی جدا تھا
79
کیا اس لئے روکا تھا رہیں اکبرؑ ذیجاہ
اور تشنہ دہن آپ سدہاریں سوئے جنگ گاہ
حضرت تو ہیں واقف بہن ایسی نہیں یا شاہ
اگر جان بھی کام آئے تو موجود ہے واللہ
بیٹے مرے کیا تھے علی اکبرؑ ہیں تو کیا ہیں
سو ایسے پسر کوکھو پہ زہراؑ کی فدا ہیں
80
ہم شکل یہ جن کے ہیں اگر آج وہ ہو تے
میدان میں حضرت کے لئے جان کو کھوتے
اس لشکرِ اعدا کو علیؑ خوں میں ڈبوتے
وہ چاہنے والے تو ہیں سب قبر میں سوتے
کس درد سے فریاد و بکا کرتی ہیں اماں
سن لیجئے بیٹی کا گِلا کرتی ہیں اماں
81
اکبرؑ سے کہا لو مری جاں رن کو سدھارو
زینبؑ کا بنا کام بگڑتا ہے سنوارو
جو دشمنِ اولادِ علیؑ ہیں انھیں مارو
اب حق یہی میرا ہے کہ سر باپ پر وارو
اس طرح کے مرنے میں بڑا نام ہے بیٹا
ہاں شیروں کے بیٹوں کا یہی کام ہے بیٹا
82
تسلیم کو خوش ہوکے جھکے اکبرؑ ذیجاہ
دل تھام کے غش ہوگئی بنتِ اسد الله
کانپے فلک اس درد سے شپیرؑ نے کی آہ
ماں ڈیوڑھی تلک روتی گئی بیٹے کے ہمراہ
خیمے سے پدر ساتھ پسر کے نکل آیا
خورشید بھی ہمراہ قمر کے نکل آیا
83
کھوڑے پہ چڑھے شاہ سے رخصت ہوئے اکبرؑ
فرزند یداللہ سے رخصت ہو ئے اکبرؑ
کس صدمۂ جانکاہ سے رخصت ہوئے اکبرؑ
شہ پھرتے نہ تھے راہ سے رخصت ہوئے اکبرؑ
کتنا دلِ بیتاب کو سمجھاتے تھے شپیرؑ
ہر گام پہ مڑ مڑ کے ٹھہر جاتے تھے شپیرؑ
84
چلاتے تھے اب بھی جو بلا لو تو چلے آئیں
کیوں پھیر دیا راہ تو بتلا دو کدھر جائیں
اے نور بصارت تمھیں ڈھونڈھیں تو کہاں پائیں
وہ کہتا تھا تکلیف بس آپ نہ فرمائیں
مجھ کو جو اجل کا نہ پیام آئے گا بابا
خود آپ کی خدمت میں غلام آئے گا بابا
85
یہ کہہ کے بڑھے رن کی طرف اکبرؑ دلگیر
طاقت جو نہ تھی بیٹھ گئے خاک پہ شپیرؑ
روشن جو ہوا دشت تو گھبرا گئے بے پیر
ذروں میں نظر آنے لگی مہر کی تنویر
نور رخِ احمدؐ جو دوبارہ نظر آیا
خورشید جہانتاب ستارہ نظر آیا
86
کہتا تھا کوئی موسیِؑ عمران ہے یہ غازی
اک سو تھا یہ غل عیسیِؑ دوراں ہے یہ غازی
کتنوں کو یقین تھا مہِ کنعاں ہے یہ غازی
چلاتی تھیں پریاں کہ سلیماںؑ ہے یہ غازی
کچھ متفق اسپر تھے کہ یہ نوحِ نبیؑ ہیں
کہتے تھے مسلماں کہ رسولِ عربیؐ ہیں
87
وارث ہے رسولوں کے تبرک کا یہ ذی جود
عمامۂ محبوبِ خدا سر پہ ہے موجود
آدمؑ کا کمر بند و کلہ خودِ سرِ ہودؑ
پیراہن یوسفؑ، زرۂ حضرتِ داؤدؑ
شانِ نبویؐ عزت و توقیر حسینی
نیزہ جو حسنؑ کا ہے تو شمشیر حسینی
88
گیسوئے مسلسل رخِ روشن پہ جو ہیں چار
ہے ان سے عیاں سلسلۂ احمدِؐ مختار
یہ مصحفِ رخسار کی سطریں ہیں نمودار
ہیں معنیٔ پیچیدہ کھلے گر تو ہو تلوار
زلفوں میں کرو غور ذرا رُخ کی ضیا کو
دیکھو شبِ معراج میں محبوب خدا کو
89
چہرے کو اگر صبح کہیں زلف کو گر رات
دن ہوتا ہے جب خلق سے کرتی ہے سفر رات
دنیا میں سدا شام سے ہے تا بہ سحر رات
یاں بیچ میں خورشید اِدھر رات اُدھر رات
گیسوئے رسا روئے دل افروز بہم ہے
کیا قدرت حق ہے کہ شب و روز بہم ہے
90
دُنیا میں کوئی آج نہیں ثانیٔ اکبرؑ
یوسف کی زباں پر ہے ثنا خوانیٔ اکبرؑ
یہ ماہِ دو ہفتہ ہے کہ پیشانیٔ اکبرؑ
خورشید ہے یا چہرۂِ نورانیٔ اکبرؑ
یہ جلوہ گری مہر کے پرتو میں نہیں ہے
ابرو میں جو خم ہے وہ مہِ نو میں نہیں ہے
91
سجدے کا نشاں اور یہ پیشیانیٔ انور
طالع سر خورشید پہ ہے زہرۂ ازہر
حقا کہ یہ ہے تاجِ سرِ عرش کا گوہر
دکھلائے تو کوئی فلک اس طرح کا اختر
حصے میں ستارہ یہ نہیں اور کسی کے
تارا یہ وہ ہے گھر میں جو اُترا ہے علیؑ کے
92
ابرو جو کماں ہیں تو ہیں مژگان سیہ تیر
ہے جن کے ہر اک گوشے پہ قرباں دلِ شپیرؑ
ہے دیدۂ ابرو سے عیاں جنگ کی تصویر
دو مردمِ خوں ریز ہیں کھینچے ہوئے شمشیر
اب دیکھیں تو کون آنکھ ملا سکتا ہے رن میں
الٹیں گی صفیں فوج کی اک چشم زدن میں
93
آغاز ہے سبزہ انھیں اٹھارواں ہے سال
کس فصل میں اس گل کو خزاں کرتی ہے پامال
اک نورِ مجسم ہے زہے حشمت واجلال
خورشید یہ نقطے ہیں کہ اُخساروں پہ ہیں خال
سیارے ہوں اسپند جو سارے تو بجا ہے
تاروں کو فلک ان پہ اتارے تو بجا ہے
94
سبزہ رُخِ گلگوں پہ نکلنے نہیں پایا
یہ نخل ذرا پھولنے پھلنے نہیں پایا
موسم بھی لڑکپن کا بدلنے نہیں پایا
ہاتھوں میں حِنا بیاہ کی ملنے نہیں پایا
چہرے سے عیاں ہے یہ جوانی میں بھی کم ہے
دو سال سے بھی عشرۂ ثانی میں بھی کم ہے
95
بستہ ہے یہ غنچہ کہ دہن عقل ہے یاں گم
لالے کی کلی میں نہیں دیکھا یہ تبسم
دانتوں کی چمک دیکھ کے ہنگامِ تکلم
اشکوں کی طرح آنکھ سے گر جاتے ہیں انجم
تابش میں جو دندان شکنِ برق ہوئے ہیں
دریائے خجالت میں گہر غرق ہوئے ہیں
96
بے مثل ہے یہ گردن و بازو و برو دوش
ساعد کی ضیا دیکھ کے موسیؑ کے اڑے ہوش
ہے ضو سے ہتیلی کی قمر ابر میں روپوش
یہ اُنگلیاں روشن ہیں کہ شمعیں ہوئیں خاموش
ناخن نے دکھایا جو رخ جلوہ گر اپنا
شرما کے مہِ نو نے جھکایا ہے سر اپنا
97
سینہ ہے وہ سینہ کہ جو کینے سے بری ہے
نور اس میں ہے یا آئینہ میں عکس پری ہے
کب قرص مہ و مہر میں یہ جلوہ گری ہے
یاں روشنیٔ طور چراغ سحری ہے
دیکھے جو اسے علم کے گنجینے کو دیکھے
اس سینے کو جو دیکھے تو آئینے کو دیکھے
98
بے مثل ہے سینے کی طرح یہ شکم صاف
ہے صاف تو یہ بات کہ دشوار ہیں اوصات
دیکھیں جو نظر بھر کے اُسے صاحب‏ انصاف
خورشید سے روشن ہے تو آئینہ ہے شفاف
ضو ایسی نہ آئینہ مہتاب میں دیکھی
مخمل نے یہ نرمی نہ کبھی خواب میں دیکھی
99
ہیں اِن کے قدم راہ رو جادؤ تسلیم
ہاتھ آئے ہیں کیا پاؤں زہے عزت و تکریم
ان قدموں پہ جو سر ہو وہ ہے لائقِ تعظیم
ثابت قدمی ان سے سدا پاتی ہے تعلیم
روشن جو زمیں ہے تو یہ پرتو ہے انھیں کا
جو راہ خدا میں ہے وہ پیرو ہے انھیں کا
100
ناگاه رجز خواں ہوا وه شیرِ غضبناک
میں شیر کا فرزند ہوں اے لشکرِ سفاک
دادا مرا حیدرؑ ہے وصیٔ شہِ لولاک
ہر رجس سے دنیا کے جسے حق نے کیا پاک
عیسیٰؑ کو نہ موسیؑ کو نہ آدمؑ کو ملا ہے
جو فضلِ الہٰی سے شرف ہم کو ملا ہے
101
مشہور ہیں جو صاحبِ توقیر وہ ہم ہیں
ہے جن کا شرف عرش پہ تحریر وہ ہم ہیں
بھیجی جنھیں اللہ نے شمشیر وه ہم ہیں
آیا ہے جنھیں آیۂ تطہیر وہ ہم ہیں
ناری ہے وہ اس گھر سے جو الفت نہیں رکھتا
عالم میں کوئی ہم پہ فضیلت نہیں رکھتا
102
ہے نور الہٰی کی ضیاء گھر میں ہمارے
اترے ملکِ عرشِ علا گھر میں ہمارے
نعمت کے طبق آئے سدا گھر میں ہمارے
نازل ہوا قرآنِ خدا گھر میں ہمارے
خورشید کو رجعت ہو وہ اعجاز بیاں ہیں
قرآن زباں جس کی ہے ہم اس کی زباں ہیں
103
روشن اگر آئینہ دیں ہیں تو ہمیں ہیں
اگر مہر نبوت کے مکیں ہیں تو ہمیں ہیں
اور بعد نبیؐ تخت نشیں ہیں تو ہمیں ہیں
اسرارِ الہٰی کے امیں ہیں تو ہمیں ہیں
قدسی ہیں معرف سحر و شام ہما رے
جو عرش پہ لکھے ہیں وہ ہیں نام ہمارے
104
ہر شخص کی مشکل میں ہمیں عقدہ کشا ہیں
خورشیدِ سخا ابرِ کرم عین عطا ہیں
مردوں کو جلایا ہے وہ اعجاز نما ہیں
ہم طرۂ دستارِ سرِ عرشِ خدا ہیں
عالم پہ ازل سے ہے عنایات ہماری
ہے خلقت آدم کا سبب ذات ہماری
105
حال اپنی شرافت کا ہے سب خلق پہ حالی
اللہ نے بخشتا ہے ہمیں رتبۂ عالی
فردوس کے مختار ہیں کونین کے والی
میں نورِ خدا ہم سے کوئی جا نہیں خالی
گہ تحتِ ثریٰ اوجِ ثریا یہ کبھی ہیں
یاں ہیں کبھی اور طارمِ اعلیٰ پہ کبھی ہیں
106
اسرارِ الہٰی کے جو ماہر ہیں تو ہم ہیں
باطن میں ہیں تو ہم ہیں جو ظاہر ہیں تو ہم ہیں
ہر آئینہ مصحف کے اگر سرِ ہیں تو ہم ہیں
قاری ہیں تو ہم ہیں جو مفسر ہیں تو ہم ہیں
قرآں کو جو پوچھو تو وہ حصہ ہے ہمارا
توریت اور انجیل میں قصہ ہے ہمارا
107
طالب ہو تو اعجاز رسولوں کے دکھا دیں
سو مردوں کو عیسیؑ کی طرح دم میں جلا دیں
بیمار چہل سال کو لاؤ تو شفا دیں
اور خضرؑ سے رہبر کو بھی ہم راہ بتا دیں
پتھر کو کریں موم بُلا لیویں شجر کو
ٹکڑے کریں انگلی کے اشارے سے قمر کو
108
معبود خود اوج ہے منظور ہمارا
کعبہ جسے کہتے ہیں وہ ہے طور ہمارا
گویا ہیں مکیں پر ہے مکاں دور ہمارا
ہم خاک پہ ہیں عرش پہ ہے نور ہمارا
اللہ کے ہم ظاہر و باطن میں ولی ہیں
اگر سرِخفی اس کے ہیں اور گاہ جلی ہیں
109
غل عرش پہ ہے رتبۂ برتر کا ہمارے
دربان ہے جبرئیلؑ امیں گھر کا ہمارے
خاقان ہے ادنیٰ سا گدا گھر کا ہمارے
قیصر بھی غلام ایک ہے قنبر کا ہمارے
اس گھر کے وہ محتاج ہیں جو صاحب زر ہیں
اللہ کے ہاتھوں کے سبھی دست نگر ہیں
110
اللہ نے سب طرح کی دولت ہمیں دی ہے
عزت ہمیں بخشی ہے شرافت ہمیں دی ہے
کونین کو بخشیں وہ سخاوت ہمیں دی ہے
قائل ہیں عرب جس کے وہ جرأت ہمیں دی ہے
روبا ہوں کے بلوے سے تردد ہمیں کیا ہے
ہم شیر ہیں اس شیر کے جو شیرِ خدا ہے
111
زیبا ہے ہمارے ہی لئے رتبۂ شاہی
ہیں علم شریعت کے ہمیں امر و نواہی
ہے آلِ محمدؐ کا غضب قہر الہٰی
برہم ہوں تو آجائے زمانے پہ تباہی
برقِ غضب حضرتِ باری نہیں رکتی
لاکھوں سے کبھی تیغ ہماری نہیں رکتی
112
ہیں فاتحِ بدر و احد و خندق و خیبر
ان ہاتھوں سے مارا گیا مرحب سا دلاور
اک ضرب میں کاٹا سر عمرو سرِ عنتر
دو انگلیوں سے چاک کیا کلتۂ اژ در
منصور و مظفرر ہے تائید احد سے
کعبے میں سرِ لات کو توڑا ہے لکد سے
113
شہرہ ہے ہمارا عرب و روم و عجم میں
تلوار سے رستم کو بھگا دیتے ہیں دم میں
باندھا ہے گلا دیو کا طاقت ہے وہ ہم میں
اور گاڑ دیا دیں کا نشاں بیرِ الم میں
جنات کے لشکر سے کئی بار لڑے ہیں
پانی کے لئے آگ میں ہم کود پڑے ہیں
114
میں اُس کا پسر ہوں جو خدا کا ہے شناسا
فرزند ہوں اس کا جو نبیؐ کا ہے نواسا
جان اس کی ہوں پانی نہ ملا جس کو ذرا سا
میں وہ ہوں پدر جس کا ہے دو روز سے پیاسا
دلدار ہوں خاتونِ قیامت کے پسر کا
ٹکڑا ہوں محمدؐ کے کلیجے کے جگر کا
115
اے قوم ابھی اٹھارہ برس کا ہے میرا سِن
راتیں ہیں جوانی کی مرادوں کے ہیں یہ دن
ماں باپ کو راحت نہیں اک آن مرے بن
پرجان کا سرقہ میں کروں یہ نہیں ممکن
کھانے کی نہ پروا ہے نہ پانی کی ہوس ہے
میں وہ ہوں جسے مرگِ جوانی کی ہوس ہے
116
فرما کے رجز، شیر نے شمشیر علم کی
اور نادِ علیؑ پڑھ کے دمِ تیغ پہ دم کی
تعریف کرے کیا کوئی اس کے چم و خم کی
 سیدھی صفِ دشمن کو ملی راہ عدم کی
کیا آگ تھی اس شعلۂ پر قہر کے اندر
چنگاریاں اڑ اڑ کے گریں نہر کے اندر
117
ڈھالوں کی گھٹا چار طرف چھا گئی گھنگور
تیروں کے برسنے کا ہوا مینہ کی طرح شور
گرجے صفتِ رعد جوانانِ سلح شور
اکبرؑ جو بڑھے شام کے بادل کا گھٹا زور
جاتے ہی وہ شمشیر نہ پھرتی نظر آئی
اک برق کی ہر غول پہ گرتی نظر آئی
118
تھا حملۂ اکبرؑ غضبِ حضرتِ باری
دو ہو گیا شمشیر جسے شیر نے ماری
اک برق جہندہ تھی وہ روکیں کسے ناری
ڈھالیں تو شکستہ تھیں وہ تلواریں تھیں عاری
دشمن کو گرا کر بھی نہ منھ موڑتے تھے وہ
دم تن سے نکل جاتا تھا تب چھوڑتے تھے وہ
119
اک معجزۂ موسیؑ عمراںؑ تھی وہ شمشیر
شعلہ تھی کہیں اور کہیں تعبان تھی وہ شمشیر
بجلی بھی کبھی یاں تو کبھی داں تھی وہ شمشیر
گو تھے سرِ کفار تو چوگاں تھی وہ شمشیر
اک حشر کا عالم تھا غضب جنگ ہوئی تھی
افراط سے کشتوں کے زمیں تنگ ہوئی تھی
120
تھے فوجِ شقاوت کے پرے مضطرب الحال
تلوار لگانے کی جگہ روکتے تھے ڈھال
تھا ہول کے مارے یہ ستمگاروں کا احوال
سو فار ادہر تیر کا چلے کی طرف پھال
رخ پھیرتے تھے جو قدر انداز بڑے تھے
چلوں کی طرح تیر کشاکش میں پڑے تھے
121
غل تھا یہ کمانوں میں کہ ہم گوشہ گزیں ہیں
شہزادے ترے خون کے درپے یہ لعیں ہیں
چلاتے تھے یہ تیر کہ ہم چلہ نشیں ہیں
بد کیش و خطا کار یہی دشمن دیں ہیں
کس طرح سے قابوے زبردست سے نکلیں
بس ہو جو ہمارا تو نہ ہم شکست سے نکلیں
122
ہر وار پہ اکبرؑ کو صدا دیتے تھے شپیرؑ
شاباش مرے شیر یہ تھی جنگ کی تدبیر
ٹکڑے کیے یوں ڈانڈ کے کٹ کٹ گئے بے پیر
یہ بند نہ کھلتے کبھی جز ناخنِ شمیشیر
فردوس میں جنت کا محل ملتا ہے تم کو
کیا دیکھئے اس جنگ کا پھل ملتا ہے تم کو
123
رو رو کے یہ کہتے تھے ابھی سید ذیجاہ
اکبرؑ پہ اُدھر ٹوٹ پڑا لشکر گمراہ
اک ظلم کی برچھی جولگی سینے یہ ناگاہ
دل تھام کے غازی نے کہا یا اسدالله
آلوده بہ خوں کھینچ کے جو برچھی کا پھل آیا
کٹ کٹ کے جگر سینے سے باہر نکل آیا
124
برچھی کو تو اس شیر نے جلاد سے چھینا
پر ڈوب گیا خون میں وہ چاند سا سینا
دی باپ کو آواز کہ اے شاہِ مدینا
برچھی سے جگر چھد گیا دشوار ہے جینا
اٹھارہ برس آپ کے سایہ میں پلے ہم
جلد آئیے یا شاہ کہ دنیا سے چلے ہم
125
آوازِ پسر سنتے ہی حالت ہوئی تغییر
چلا کے کہا ہائے کلیجے پہ لگا تیر
برچھی سے تو زخمی ہوئے واں اکبرؑ دلگیر
بسمل سے تڑپنے لگے یاں حضرت شپیرؑ
تھا کون اُٹھاتا جو زمیں سے انھیں آکر
اٹھ کر کبھی دوڑے تو گرے ٹھوکریں کھا کر
126
میداں میں جو شہ آئے تو اکبرؑ کو نہ پایا
لاشوں میں کہیں لاشۂ صفدر کو نہ پایا
ڈھونڈھا کیے ہم شکل پیمبر کو نہ پایا
غازی کو، بہادر کو، دلاور کو نہ پایا
دریا پہ گئے جھک کے کبھی چاہ کو دیکھا
لیکن نہ کہیں جلوہ گر اُس ماہ کو دیکھا
127
اعدا سے کہا کیا ہوا یارو مرا پیارا
میدان سے کس سمت مرا شیر سدہارا
کس ظالمِ بے رحم نے اس لعل کو مارا
بتلاؤ سلامت ہے کہ سر تن سے اُتارا
صورت نہ دکھاؤ گے جو اس تشنہ گلو کی
ندی اسی میداں میں بہادوں گا لہو کی
128
یہ کہتے ہی لی میان سے شمشیر شرر بار
اور غیظ میں آیا پسرِ احمدؐ مختار
آئی یہ صدا حیدرِ کرارؑ کی یک بار
اکبرؑ کا پتا دیتا ہوں میں اے مرے دلدار
صحرا میں وہ اک نخل تلے خون میں تر ہے
آغوش میں زہراؑ کے ترا نور نظر ہے
129
ناگاہ نظر پڑگئی اس نورِ نظر پر
چھاتی پہ کبھی ہاتھ کو مارا کبھی سر پر
اک کوهِ غم و درد گرا شہ کے جگر پر
بس ہائے پسر کہہ کے گرے لاش پسر پر
چلائے کہ دنیا سے سفر کرتے ہو بیٹا
ہے ہے یہ پدر جیتا ہے تم مرتے ہو بیٹا
130
سمجھا یہ پدر پاؤں رگڑنے کا اشارا
میدانِ شہادت میں قدم آپ نے مارا
جن آنکھوں کو ان خاک بھرے تلووں پہ وارا
دیکھیں انھیں آنکھوں سے ہم اب کوچ تمہارا
ہاتھوں کو زمیں پر جو پٹکتے ہو اٹھا کے
کیا ہاتھ نہیں چھوٹتے پنجے سے قضا کے
131
لپٹے علی اکبرؑ یہ سخن سُن کے پدر سے
اشک آنکھوں سے جاری ہوئے کی آہ جگر سے
دیکھا شہِ مظلوم کو حسرت کی نظر سے
بیٹا تو چھٹا باپ سے اور باپ پسر سے
چلائے شہِ دیں کہ سفر کر گئے اکبرؑ
زہراؑ کی صدا آئی کہ ہاں مرگئے اکبرؑ
132
خاموش انیسؔ اب کہ نہیں طاقتِ گفتار
غش ہوگئے مجلس میں کئی شہ کے عزادار
جانگاہ ہے یہ ماتم فرزندِ خوش اطوار
ہے حق بہ طرف روئیں اگر سید ابرار
واحسرت و دردا کہ عجب غنچہ دہاں مرد
ایں ماتم سخت است کہ گویند جواں مرد

سلام
سلامی چشم سے رہ رہ کے خونِ دل ٹپکتا ہے
غمِ سجادؑ بیکس دل میں کانٹا سا کھٹکتا ہے
سلامی خشیم میں، آنسو ہیں، یا دریا چھلکتا ہے
جگر میں داغ ہیں یا کھیت لالے کا لہکتا ہے
دم تحریر گل ریزی ہے یا سطریں ہیں کاغذ پر
صریر کلک ہے یا باغ میں بلبل چہکتا ہے
پھرے تھے کربلا کی راہ سے کچھ سوچ کر حضرت
وگر نا رہبر عالم کہیں رستا بہکتا ہے
حرم روئے کہا جب آسماں کو دیکھ کر شہ نے
علی اکبرؑ اذاں دو صبح کا تارا چمکتا ہے
کہا صغراؑ نے شاید میرے بابا جان پیاسے ہیں
گلے میں ساتویں تاریخ سے پانی اٹکتا ہے
