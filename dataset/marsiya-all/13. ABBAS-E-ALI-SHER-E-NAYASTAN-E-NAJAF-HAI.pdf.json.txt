مرثیہ

عباسؑ علیؑ شیر نیستان نجف ہے
تابنده در تاج سلیمان نجف ہے
سروِ چمن و خضر بیابان نجف ہے
آئینۂ روئے مہِ کنعان نجف ہے
طفل سے اسے عشق امام دوسرا تھا
شہ اس پہ فدا تھے وہ شہِ دیں پہ فدا تھا

کیا دبدبہ کیا شان تھی کیا صولت و شوکت
کیا حسن تھا کیا خلق تھا کیا چشم مروت
کیا حلم تھا کیا رعب تھا کیا قوت و قدرت
کیا رحم تھا کیا عدل تھا کیا بخشش و ہمت
جب تک مہ خورشید میں یہ نور رہے گا
عالم میں علمدار کا مذکور رہے گا

اللہ رے نصب واہ ری توقیر زہے جاہ
دادا تو ابو طالبؑ غازی سا شہنشاه
عم جعفرؑ طیار ہزبر صف جنگ گاه
اور والد ماجد کو جو پوچھو اسد الله
فخر ان کو غلامی کا حسینؑ ابن علیؑ کی
مادر کو کنیزی کا شرف بنت نبیؐ کی

ہر چند نہ تھا بطن سے زہرا کے وہ مہ رو
لیکن کسے ہاتھ آتا ہے اس طرح کا بازو
بچپن میں جو چھوڑا نہ تھا شپیر کا پہلو
تھی طبع میں ساری گل زہرا ہی کی خو بو
خلق اسمیں جوانمردیٔ شاہ نجف اس میں
تھے علم امامت کے سوا سب شرف اسمیں

پیدائش عباسؑ کا یہ حال ہے تحریر
جب خلد کو دنیا سے ہوئیں فاطمہ رہ گیر
یاور تھی زبس مادر عباسؑ کی تقدیر
ہم بستر حیدرؑ ہوئی وہ صاحب توقیر
جس روز سے آئی تھی ید اللہ کے گھر میں
رہتی تھی شب و روز تمنائے پسر میں

دعوائے کنیزی تھا اسے بنت نبیؐ سے
تھا انس بہت آل رسول عربی سے
مطلب نہ تھا اپنی اسے حاجت طلبی سے
آگاہ تھی شپیر کی عالی نسبی سے
مصروف وہ فضہ سے بھی خدمت میں سوا تھی
سو جان سے فرزندوں پہ زہرا کے فدا تھی

حیدرؑ سے کبھی پوچھتی تھی یا شہ صفدر
دونوں میں بہت چاہتے تھے کس کو پیمبرؐ
اس بی بی سے فرماتے تھے یہ فاتح خیبر
الفت تھی محمد کو نواسوں سے برابر
یہ دونوں دل و جان رسول دوسرا تھے
صدقے کبھی اس پر تھے کبھی اسپہ فدا تھے

جب مصحف ناطق سے سنی اس نے یہ تقریر
کی حق سے مناجات کہ اے مالک تقدیر
گر دے تو مجھے ایک پسر صاحب توقیر
میں اس کو خوشی ہو کے کروں فدیہ شپیر
ممتاز غلاموں میں جو ضرغام ہو میرا
زہراؑ کی کنیزوں میں بڑا نام ہو میرا

شپیر کا تھا نام مناجات میں داخل
کس طرح نہ مقبول کرے خالق عادل
جلد اُس کو ثمر نخل دُعا کا ہوا حاصل
اللہ نے بخشا پسر نیک شمائل
دکھلائی جو تصویر پسر بخت رسا نے
عباسؑ علیؑ نام رکھا شیر خدا نے

شپیر کو عباس کی مادر نے بلایا
اور گود میں فرزند کو دے کر یہ سنایا
لو واری وفادار غلام آپ نے پایا
نعلین اُٹھائے گا تمہاری مرا جایا
آقا ہو شہنشاہ ہو سردار ہو اس کے
مالک ہو تمھیں اور تمھیں مختار ہو اس کے

چھاتی سے لگا کر اُسے بولے شہِ خوش خو
یہ تقویت روح ہے اور قوت بازو
اس گل سے وفاداری کی آتی ہے مجھے بو
کتنا مرے بابا سے مشابہ ہے یہ گل رو
یہ شیر مدد گاریٔ شپیر کر ے گا
اللہ اے صاحب توقیر کرے گا

جب سات برس کا ہوا وہ گیسوؤں والا
ماں نے کہا تم نے مری جاں ہوش سنبھالا
مانی تھی یہ نذر اور تھا اسی واسطے پالا
اب تم کو کروں گی میں نثارِ شہِ والا
حق الفت زہرا کا ادا کرتی ہوں بیٹا
جو عہد کیا اس کو وفا کرتی ہوں بیٹا

خوش ہو کے یہ کی حضرت عباس نے تقریر
یہ عین تمنا ہے کہ ہوں فدیہ شپیر
حاضر ہوں کرو جلد فدا ہونے کی تدبیر
لازم نہیں اماں عمل خیر میں تاخیر
گو گھر میں چھوٹا ہے گل اندام تمہارا
پر خلق میں ہوئے گا بڑا نام تمہارا

مادر کو یہ فرزند کی تقریر خوش آئی
لے لے کے بلائیں اسے پوشاک پہنائی
پکڑے ہوئے ہاتھ آگے یداللہ کے لائی
کی عرض کہ لونڈی نے جو دولت ہے یہ پائی
تھا دین ادا کرنے کا اس کے مرے سر پر
اب اس کو فدا کیجئے زہرا کے پسر پر

کچھ سوچ کے فرزند سے حیدرؑ نے یہ پوچھا
شپیر پہ ماں تجھ کو خدا کرتی ہے بیٹا
عباس بتا دے مجھے مرضی ہے تری کیا
وہ اہل وفا جوڑ کے ہاتھوں کو یہ بولا
میں عاشق فرزند رسول دوسرا ہوں
سو بار جو زندہ ہوں تو سو بار فدا ہوں

رو کر اسد اللہ نے دیکھا رخ شپیر
جنگاہ کی آنکھوں کے تلے پھر گئی تصویر
پیاسوں کا خیال آ گیا حالت ہوئی تغییر
یاد آئی بھری مشک کلیجے پہ لگا تیر
طاقت نہ رہی ضبط کی احمدؐ کے وصی کو
نزدیک تھا صدمہ سے غش آ جائے علیؑ کو

عباسؑ کو لپٹا کے گلے کرنے لگے پیار
چومے کبھی عباسؑ کے بازو کبھی رخسار
فرماتے تھے تجھ سا نہیں دنیا میں وفادار
صدقے ترے اے دلبر زہراؑ کے مددگار
ما تم ترا ہر تعزیہ خانے میں رہے گا
شہرہ تری الفت کا زمانے میں رہے گا

مجمل جو کہے مخبر صادق نے یہ اخبار
کچھ پوچھ سکے آگے نہ عباسؑ علمدار
گردش پہ جب آیا فلک شعبدہ کردار
مہمان ہوئے کوفیوں کے سید ابرار
پانی جو ہوا بند دل و جان نبی پر
اس روز کھلا حال دل عباسؑ علیؑ پر

صبح شب عاشور ہوئی جبکہ نمودار
سر دینے لگے جنس شہادت کے طلب گار
روتے تھے جو ہر لاش پہ جا کر شہ ابرار
غم کی دلِ عباسؑ پہ چل جاتی تھی تلوار
کہتے تھے کہ رخصت کا بہانہ نہیں ملتا
سب جاتے ہیں مرنے ہمیں جانا نہیں ملتا

جب قتل ہوا سید مسموم کا دلبر
لکھا ہے نکل آئے حرم خیمے کے باہر
شپیر چلے لاش کے ٹکڑوں کو جو لے کر
عباسؑ بھی ہمراہ تھے نہیوڑائے ہوئے سر
تھا سونچ کہ بے جاں ہوا فرزند حسنؑ کا
سر پیٹنا دیکھا نہیں جائے گا دلہن کا

روتے ہوئے عباسؑ گئے بھائی کے ہمراہ
خیمے میں رہا دیر تلک ماتم نوشاہ
لاشوں میں لٹا آئے اسے جب شہِ ذی جاہ
سب سے کہا اب بھائی کا پُرسا دو مجھے آہ
لو صاحبو تشریف لیے جاتے ہیں عباسؑ
بے تیغ ہمیں ذبح کئے جاتے ہیں عباسؑ

کہہ کر یہ سخن روئے جو شاہنشہ عالم
نوشاہ کے ماتم میں ہوا اور بھی ماتم
گھبرا کے لگی پیٹنے سر زینبؑ پُرغم
نزدیک یہ تھا زوجۂ عباسؑ ہو بے دم
دل ہل گیا سینے میں رنڈاپے کی خبر سے
گھبرا کے جو اٹھی تو ردا گر گئی سر سے

عباسؑ سے کچھ کہنے کا موقع جو نہ پایا
روتی گئی اور غش سے سکینہ کو جگایا
کہنے لگی صدقے گئی اٹھو غضب آیا
اٹھا ہے مرے سر سے علمدار کا سایا
برباد میں ہوتی ہوں سنبھالو مجھے بی بی
للہ رنڈاپے سے بچا لو مجھے بی بی

تھے صحن میں خیمے کے تو یہ حشر کے آثار
ڈیوڑھی پہ کھڑے رو رہے تھے سید ابرار
سر کھولے ہوئے زوجۂ عباسؑ علمدارؑ
عباسؑ کے قدموں پہ گری آن کے اکبار
چلاتی تھی منھ لونڈی سے موڑا مرے صاحب
ان قدموں کے صدقے مجھے چھوڑا مرے صاحب

ہے ہے مرے والی مرے وارث مرے آقا
ہے ہے مرے ہمدم میرے مونس مرے شیدا
بچے مرے کم سن ہیں میں ہوں بیکس و تنہا
صاحب میں کہاں بیٹھ کے کاٹوں گی رنڈاپا
شمشیر گلے پر مرے دھرتے ہوئے جاؤ
جاتے ہو تو بے سر مجھے کرتے ہوئے جاؤ

عباسؑ نے جھک کر اسے قدموں سے اٹھایا
اور پونچھ کے رومال سے آنسو یہ سنایا
جیتا ہوں ابھی سے ہے یہ کیا حال بنایا
بندے کے لئے کافی ہے اللہ کا سایا
کرتا ہوں ادا حق میں شہِ تشنہ گلو کا
دو ساتھ تم اسوقت میں زہراؑ کی بہو کا

وہ قید اگر ہوئیں تو تم تیر میں جانا
شہزادی کی خدمت سے کبھی منھ نہ پھرانا
رکھیں وہ جہاں پاؤں وہاں آنکھیں بچھانا
حیدرؑ کی بہو ہوں یہ کبھی دھیان نہ لانا
گو سمجھیں وہ شفقت سے عزیزوں کے برابر
تم جانیو قدر اپنی کنیزوں کے برابر

جاؤ جو وطن دیجیو اماں کو یہ پیغام
جو آپ نے فرمایا تھا وہ میں نے کیا کام
کاندھے پہ اُٹھایا علم لشکر اسلام
سقائے حرم آپ کے بیٹے کا ہوا نام
مشہور ہیں غم خوار شہنشاہ زمن ہوں
پر دوده تو بخشو کہ ابھی تشنہ دہن ہوں

یہ کہہ کے گئے خیمے سے بادیدۂ خونبار
مانگی جو سواری تو پکارے شہِ ابرار
اے قوت دل راحت جاں یار وفادار
بھائی کے کلیجے سے لپٹ جاؤ پھر اک بار
قسمت تمھیں ہاتھوں سے مرے کھوتی ہے بھائی
تم جاتے نہیں روح جدا ہوتی ہے بھائی

دی فوج عدو کو یہ خبر پیک نے جا کر
ہاں لشکریو آتے ہیں عباسؑ دلاورؑ
سر تا بہ قدم غرق ہے آہن میں وہ صفدر
بے طور نظر آتے ہیں اس شیر کے تیور
حیدرؑ کی طرح ہاتھ میں شمشیر دودم ہے
نیزے پہ تو مشکیزہ ہے کاندھے پہ علم ہے

تب شمر نے پوچھا کہ ہے کیا آنے میں تاخیر
وہ بولا کہ اس حال میں میں کیا کروں تقریر
ہیں عاشق عباسؑ علیؑ حضرت شپیرؑ
سو بار ہوئے رو رو کے بھائی سے بغل گیر
کہتے تھے ابھی میری تشفی نہیں ہوتی
پھر چھاتی سے لگ جاؤ کہ سیری نہیں ہوتی

جب آخری تسلیم کو جھکتا ہے علمدار
گرتے ہیں کلیجے کو پکڑ کر شہِ ابرار
جس وقت سنبھلتے ہیں تو کرتے ہیں یہ گفتار
ناچار ہوں قابو مرا دل پر نہیں زنہار
رقت کا ہے یہ جوش کہ تھراتے ہیں عباسؑ
ہر مرتبہ قدموں سے لپٹ جاتے ہیں عباسؑ

چلاتی ہے ڈیوڑھی سے یہ اک دختر ناداں
عباس چچا پھر کے چلے آؤ میں قرباں
غش ہو گئی ہیں صحن میں خیمے کے چچی جاں
پانی کے لیے اب نہ سدھارو سوئے میداں
جو ہے مری قسمت میں مصیبت وہ سہوں گی
بابا کو رلاؤ نہ میں پیاسی ہی رہوں گی

یہ حال سنا جب پسر سعد نے سارا
گھبرا کے کہا جلد ہو سب فوج صف آرا
آتا ہے سوئے نہر یداللہ کا پیارا
ہاں غازیو روکے رہو دریا کا کنارا
گر قتل کیا بازوئے فرزند نبیؐ کو
جیتا ہی پکڑ لیں گے حسین ابن علیؑ کو

یہ سنتے ہی صف بستہ ہوا لشکر اظلم
ہر صف میں نشانوں کے چمکنے لگے پرچم
تھا تیغوں کی تابندگی میں برق کا عالم
پیغام قضا تیر لیے جاتے تھے پیہم
دریا پہ عجب معرکہ آرائی ہوئی تھی
ڈھالوں کی گھٹا چار طرف چھائی ہوئی تھی

دیتے تھے جو نیزوں کو ستمگار تکانیں
جوں برق ہر اک صف میں چمکتی تھیں سنانیں
گویا کہ نکالے ہوئے تھے مار زبانیں
کھینچے تھے جو چلّے تو کڑکتی تھیں کمانیں
ترکش کے جو منھ تیر فگن کھولے ہوئے تھے
اژدر تھے کہ ڈسنے کو دہن کھولے ہوئے تھے

اک سمت زره پوش سواروں کے رسالے
تحت ۔۔۔۔۔۔۔۔۔۔۔۔ باندھے لیے ہاتھوں میں بھالے
تو لے کوئی شمشیر کوئی گرز سنبھالے
اور تیس ہزار ایک طرف برچھیوں والے
کوسوں ہی وفور سپر شام ہوا تھا
اک پیاسے کی خاطر یہ سر انجام ہوا تھا

زیب چمن حسن تھا وہ سرو قبا پوش
عمامہ جو سر پر تھا تو شملہ بہ سر دوش
حسن ایسا کہ نظارے سے یوسفؑ کے اڑیں ہوش
موسیٰ اسے دیکھے تو تجلی ہو فراموش
خود آن کے منھ حسن نے قدموں سے ملا تھا
ہر عضو بدن نور کے سانچے میں ڈھلا تھا

تھی غیرت آئینہ وہ پیشانیٔ انور
ہو ماہ دو ہفتہ بھی جسے دیکھ کے ششدر
تھی رتبے میں سر لوح سے قرآں کی وہ ہمسر
اور جلوہ گری میں کف موسیٰؑ کے برابر
بچپن سے جو سرگرم عبادت وہ جواں تھا
سجدے کا نشاں صاف ستارا سا عیاں تھا

ابرو کی کمانوں میں عجب طرح کا خم تھا
پیوستہ تھے یہ رابطہ گوشوں میں بہم تھا
آنکھ ایسی کہ حیرت زدہ آہوئے حرم تھا
ہر موئے مژہ ناوک دل کش سے نہ کم تھا
دل سہم گیا سینے میں ہر دشمن جاں کا
تحریر نہ تھی سرمے کی چلہ تھا کماں کا

نعرہ تھا کہ ہاں اے سپہ شام خبردار
عباسؑ دلاور ہے مرا نام خبردار
ہے قہر الٰہی مری صمصام خبردار
نیزہ ہے مرا موت کا پیغام خبردار
لخت جگر صاحب شمشیر دو سر ہوں
ہشیار کہ میں شیر الہی کا پسر ہوں

فرما کے یہ لی تیغ بہادر نے میاں سے
گھوڑے کو جو چھیڑا نہ ڈر کا لاکھ جواں سے
ہر وار میں سر گرنے لگے برگ خزاں سے
چلنے میں زیادہ تھی رواں آب رواں سے
جس پر پڑی نازل ہوا قہر اس پہ خدا کا
تھی تیغ کی ضربت کہ طمانچہ تھا قضا کا

ہر ضرب میں نعرہ تھا کہ یا حیدر صفدرؑ
مقتل کی زمیں ہو گئی تھی عرصۂ محشر
جب چمکی وہ بجلی تو جدا ہو گئے یک سر
گردن سے سر اور جسم سے جاں روح سے پیکر
وہ قابض روح جسد اہل جفا تھی
عباسؑ کی شمشیر کے قبضہ میں قضا تھی

لڑتا ہوا پہونچا سر ساحل جو وہ ذی ہوش
تھی تیغ علم ہاتھ میں اور مشک سر دوش
دریا جو نظر آیا تو رقت کا ہوا جوش
یاد آئی سکینہؑ کی ہوئی جنگ فراموش
تھی خشک زباں پیاس کی گرمی سے دہن میں
آئی جو ہوا سرد تو جان آ گئی تن میں

چمکار کے رہوار کو اُس نہر میں ڈالا
لہرایا جو پانی تو ہوا دل تہ و بالا
پیاسے تھے جو دو روز سے گھر میں شہ والا
مشکیزہ کو بھر کر بہ سر دوش سنبھالا
اسوار جو بے پیاس بجھائے ہوئے نکلا
منھ پانی سے گھوڑا بھی اٹھائے ہوئے نکلا

رہوار سے فرمایا کہ یہ سخت گھڑی ہے
رستے میں پرا باندھے ہوئے فوج کھڑی ہے
مشکیزے سے ایک ایک کی آنکھ ابتو لڑی ہے
پانی نہ تلف ہو یہ مجھے فکر پڑی ہے
دل سینے میں بیتاب ہے پیاسوں کے الم سے
مشکیزہ سنبھالوں کہ لڑوں فوج ستم سے

گھوڑے نے کہا ہے ابھی در پیش لڑائی
خیمہ تلک اس فوج سے مشکل ہے رہائی
حضرت نے تو یاں پیاس بھی آ کر نہ بجھائی
اور اس پہ بھری مشک ہے کاندھے پہ اُٹھائی
بے پانی پیے ضعف سوا ہوئے گا آقا
طاقت ہی نہ ہوئے گی تو کیا ہوئے گا آقا

عباسؑ نے فرمایا کہ اے اسپ وفادار
سیراب علمدار ہو پیاسا رہے سردار
مر جانا تو ہے سہل پہ یہ امر ہے دشوار
فرزند میں اُس کا ہوں جو کوثر کا ہے مختار
تو پی لے اگر شدت تشنہ دہنی ہے
اب ہم ہیں یہ انبوہ ہے اور تیغ زنی ہے

گھوڑے نے کہا اے اسد اللہ کے جانی
ہر چند ہے دو دن سے مجھے تشنہ دہانی
پر جب نہ پیئں آپ تو کیوں کر پیوں پانی
ہرگز مجھے منظور نہیں پیاس بجھانی
تا خیمہ گیا بچ کے اگر فوج ستم سے
چار آنکھیں نہ ہوں گی فرس شاہ امم سے

عباس چلے کہہ کے توکلت علی الله
تنہا پہ پرے ٹوٹ پڑے فوج کے ناگاہ
دنکی ہوئی جب شام تو بدلی میں گھرا ماہ
انبوہ میں پیاسے کو نہ خیمہ کی ملی راہ
جوں شیر ادھر اور ادھر جاتے تھے عباسؑ
تلواریں ہی پڑتی تھیں جدھر جاتے تھے عباسؑ

امڈا ہوا تھا فوج کا دریا لب ساحل
گھیرے ہوئے غازی کو چلے آئے تھے قاتل
رہوار بھی مجروح تھا اور آپ بھی گھائل
تا خیمہ پہونچنا تھا علمدار کا مشکل
تلوار تو اسکی صف اعدا کی طرف تھی
اور آنکھ خیام شہِ والا کی طرف تھی

تھا رخ سے ٹپکتا کبھی جوں اشک پسینہ
غم تھا کہیں لب تشنہ نہ رہ جائے سکینہؑ
لڑنے میں یہ تھا مشک بچانے کا قرینہ
سینے پہ کبھی مشک کبھی مشک یہ سیکنہؑ
سب صورت غربال بدن چھن گیا اس کا
چار آئینہ تیروں سے زرہ بن گیا اسکا

اللہ نے دی تھی جو اسے ہمت عالی
دیتا تھا کبھی وار کو تلوار کے خالی
یوں آفت تیر ستم اس غازی نے ٹالی
سینہ کو سپر کر دیا اور مشک بچا لی
ہر حملہ میں لشکر کو بھگا دیتے تھے عباسؑ
پانی کے لئے جان لڑا دیتے تھے عباسؑ

ناگاہ سناں ابن انس بڑھ کے پکارا
لو غازیو یاور ہوا اقبال تمھارا
تھا فوج کے نرغے میں یداللہ کا پیارا
تلوار چلی واں علیؑ اکبر گیا مارا
بھائی کو مدد کے لئے چلاتے ہیں شپیرؑ
لاشہ علیؑ اکبر کا لئے آتے ہیں شپیرؑ

سب بیبیاں خیمہ سے نکل آئیں کھلے سر
وہ روتی ہیں کلثوم وہ زینب ہیں کھلے سر
چلاتی ہے عباسؑ کو اک چھوٹی سی دختر
لب خشک ہیں ہلتے ہیں پڑے کان کے گوہر
کہتی ہے کمک کرنے کو آتا نہیں کوئی
ہے ہے مرے بابا کو بچاتا نہیں کوئی

یہ سنتے ہی گھبرا گئے عباسؑ علمدارؑ
اور رو کے کہا ہائے مرے بھائی کے غم خوار
خیمے کی طرف جلد چلے پھیر کے رہوار
واحسرت و دردا کہ لگی شانے پہ تلوار
مڑ کر طرف راست نظر کی کہ یہ کیا تھا
تلوار سے یاں دوسرا بازو بھی جدا تھا

تھا ہاتھوں کا کٹنا کہ لگا مشک پہ بھی تیر
چلّا کے کہا ہائے سکینہ تری تقدیر
گھوڑ سے گرا خاک پہ جس وقت وہ دل گیر
آ پہونچے گریبان کو پھاڑے ہوئے شپیرؑ
منھ پاؤں پہ مل مل کے فدا ہوتے تھے عباسؑ
شہ رو کے لپٹ جاتے تھے جب روتے تھے عباسؑ

تھے نزع میں عباسؑ پہ بھائی سے یہ پوچھا
اکبرؑ کی تو ہے خیر یہ فرمائیے آقا
شہ بولے حفاظت کو ہے گھر کی اسے چھوڑا
یہ سن کے سوئے قبلہ کیا شکر کا سجدہ
سجدے ہی میں دنیا سے سفر کر گئے عباسؑ
مشکیزہ لئے چھاتی تلے مر گئے عباسؑ

خامہ کو بس اب روک انیسؔ جگر افگار
ہر بیت ہے اس مرثیہ کی مطلع انوار
برگشتہ زمانہ ہے تو کچھ غم نہیں زنہار
حامی ہیں ترے حضرت عباسؑ علمدار
فیاض دو عالم ہیں انیس غربا ہیں
سب مشکلیں آساں ہیں کہ وہ عقدہ کشا ہیں


سلام
غبار رہ کربلا ہو گئی
مری خاک بھی کیمیا ہو گئی
صبا لے کے آئی جو بوئے نجف
گرہ غنچۂ دل کی وا ہو گئی
ردائیں بھی سر پر نہیں اے فلک
یہ توقیر آل عبا ہو گئی
الٓہی مجھی میں نہ تھی کچھ وفا
کہ دنیا ہی سب بے وفا ہو گئی
یہ عقدہ نہ کھلتا کبھی حشر تک
عنایات مشکل کشا ہو گئی
خوشا سرّہ کربلا کا اثر
گرہ واں کھلی یاں شفا ہو گئی

قطعہ
نجف میں شراب آئے سرکہ بنی
وه کیفیت نشہ کیا ہو گئی
رہے سطوت عدل شیر خدا
کہ بنت العنب پارسا ہو گئی
کہا شہ نے زینبؑ سے اکبرؑ کے بعد
بہن روح تن سے جدا ہو گئی
