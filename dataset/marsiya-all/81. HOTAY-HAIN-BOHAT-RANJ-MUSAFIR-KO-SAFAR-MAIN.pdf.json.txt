جلد اول
مرثیہ میر انیس
www.emarsiya.com

1
ہوتے ہیں بہت رنج مسافر کو سفر میں
راحت نہیں ملتی کوئی دم آٹھ پہر میں
سو شغل ہوں پر دھیان لگا رہتا ہے گھر میں
پھرتی ہے سدا شکل عزیزوں کی نظر میں
سنگ غم فرقت دل نازک پہ گراں ہے
اندوہ غریب الوطنی کا ہش جاں ہے

2
گوراہ میں ہمراہ بھی ہو راحله وزاد
جاتی نہیں افسردگی خاطر نا شاد
جب عالم تنہائی میں آتا ہے وطن یاد
ہر گام پہ دل مثل جرس کرتا ہے فریاد
اک آن غم و رنج سے فرصت نہیں ہوتی
منزل پہ بھی آرام کی صورت نہیں ہوتی

3
ہمراہ سفر میں ہوں اگر حامی و ناصر
منزل پہ کمر کھول کے سوتے ہیں مسافر
جب ہو سفر خوف و پریشانی خاطر
شب جاگتے ہی جاگتے ہو جاتی ہے آخر
ہر طرح مسافر کے لیے رنج و تعب ہے
رہ جائے پس قافلہ چھٹ کر تو غضب ہے

4
دکھ دیتے ہیں ایک ایک قدم پاؤں کے چھالے
منزل پہ پہونچنے کے بھی پڑ جاتے ہیں لالے
ہاتھوں سے اگر بیٹھ کے کانٹے کو نکالے
ڈر ہے کہ نہ بڑھ جائیں کہیں قافلے والے
در ماندوں کو لینے کو بھی آتا نہیں کوئی
تھک کر بھی جو بیٹھے تو اٹھاتا نہیں کوئی

5
ہر دم دل نازک پہ مسافر کے ہیں یہ غم
تر رہتے ہیں اشکوں سے سدا دیدۂ پرنم
تھمتا ہی نہیں قافلۂ اشک کوئی دم
ہوتا ہے عجب صاحب اولاد کا عالم
بابا کو تو فرزندوں سے چھٹنے کا الم ہے
والد سے جدائی ہو تو بچوں پہ ستم ہے

6
ہوں ساتھ جو بابا کے تو یاد آتی ہے مادر
مادر ہو تو یہ غم ہے کہ بابا نہیں سر پر
منزل میں سحر کرتے ہیں بستر پہ تڑپ کر
اور دن کے تو اشک آنکھوں سے تھمتے نہیں دم بھر
پردیس میں کیونکر انھیں دشمن سے اماں ہو
جن بچوں کے سر پر نہ تو بابا ہو نہ ماں ہو

7
بچے بھی وہ بچے جو نہ نکلے کبھی گھر سے
ماں جن کو نہ اک آن جدا کرتی تھی برسے
نہ راہ سے آگاہ نہ ایذائے سفر سے
وہ چھٹ گئے کوفے میں پہونچتے ہی پدر سے
زخمی تبر و تیر سے جب ہوتے تھے مسلمؑ
بیٹوں کی تباہی کے لیے روتے تھے مسلمؑ

8
جب لے گئے کوٹھے پہ لعیں قتل کی خاطر
رونے لگا گردن کو جھکا کر وہ مسافر
منہ سے یہی نکلا تہ خنجر دم آخر
فرزند محمدؐ کا خدا حافظ و ناصر
روتے تھے علیؑ فاطمہؑ سر ننگے کھڑی تھی
تھا نیزے پہ سر لاش تہ بام پڑی تھی

9
جب قتل ہوا ایلچیٰ سیّد والا
بچوں پہ عجب حادثہ تقدیر نے ڈالا
کوئی نہ یتیموں کا رہا پوچھنے والا
تھے ننھے سے سینوں میں کلیجے تہ و بالا
گیسو بھی پریشان تھے کرتے بھی پھٹے تھے
خورشید سے منھ گرد یتیمی سے آئے تھے

10
پردیس میں معصوموں کا دشمن تھا زمانا
نے بیٹھنے کی جا تھی نہ رہنے کا ٹھکانا
بن باپ کئی روز سے کھایا تھا نہ کھانا
تقدیر میں غم کھانا تھا یا اشک بہانا
سہمے ہوے آپس میں یہی کہتے تھے رو کر
ساتھ آئے تھے افسوس چلے باپ کو کھو کر

11
پاس اُن کے اگر ہو تے تو کچھ کام بھی آتے
ہم بنتے نشانہ جو لعیں تیر لگاتے
پانی تو بھلا منھ میں دم مرگ چواتے
کاندھوں پہ پسر باپ کے لاشے کو اٹھاتے
کیا جانیے مرنے پہ بھی کیا رنج و محن ہیں
گاڑے بھی گئے یا ابھی بے گورو کفن ہیں

12
مظلوم کی تربت کا پتہ اب بھی جو پائیں
رخصت کے لیے قبر پہ روتے ہوئے جائیں
تعویز مزار پدر آنکھوں سے لگائیں
سرپیٹ کے فریاد کریں اشک بہائیں
پالا تھا ہمیں باپ نے چھاتی پہ سلا کر
قرآن بھی ہم پڑھ نہ سکے قبر پہ جا کر

13
تقدیر نے اماں کی اگر شکل دکھائی
اور قتل کی بابا کی خبر ان کو سنائی
پوچھیں گی جو سر پیٹ کے اور دے کے دہائی
بچو کہو والد کی کہاں قبر بنائی
گردن کو جھکائے ہوئے خاموش رہیں گے
تربت بھی تو دیکھی نہیں کیا ماں سے کہیں گے

14
ہم سا بھی زمانے میں نہ ہو گا کوئی مجبور
تیجا تو کریں باپ کا اتنا نہیں مقدور
وارد ہیں وہاں رحم کا جس جا نہیں دستور
مان دور، پدر دور، چچا دور، وطن دور
کس سے کہیں سن چھوٹے ہیں اور رنج بڑے ہیں
بابا کے تو مرنے سے تباہی میں پڑے ہیں

15
ایک ایک لعیں کوفے میں دشمن ہے ہمارا
اک دوست تھا ہانی سو وہ دنیا سے سدھارا
بیٹھیں کہیں چھپ کر نہیں اتنا بھی سہارا
غربت میں ہمیں باپ کے مر جانے نے مارا
اک دم میں یقیں ہے کہ تہ تیغ یہ سر ہیں
جب دوست نہ بابا کا بچا ہم تو پسر ہیں

16
یہ کہتے تھے اور روتے تھے وہ ہجر پدر میں
تصویر اجل پھر تی تھی دونوں کی نظر میں
تھا شور منادی کا یہ ہر راہ گزر میں
بیٹوں کو نہ مسلمؑ کے چھائے کوئی گھر میں
بتلا دے کس حجرے میں گربند ہیں دونوں
حاکم کے گنہ گار کے فرزند ہیں دونوں

17
معصوم سمجھکر کوئی رحم انپہ نہ کھائے
ہاتھ آئیں تو پکڑے ہوے دربار میں لائے
مجرم کی کوئی منت وزاری پہ نہ جائے
دانا وہ ہے جو گوہر عزت کو بچائے
جس نے انھیں پنہاں کیا گھر اس کا لٹے گا
مر جائے گا پر قید سے جتا نہ چھٹے گا

18
تھراتے تھے سب سُن کے منادی کا یہ مذکور
تھے شہر کے دروازے سر شام سے معمور
دشمن جو علیؑ کے تھے وہ تھے خرم و مسرور
جو دوست تھے حیدر کے وہ تھے عاجز و مجبور
باتیں انہیں معصوموں کی ہوتی تھیں گھرون میں
منہ ڈھاپنے ہوئے بیبیاں روتی تھیں گھرون میں

19
کھتی تھی کوئی کیا کریں کیوں کرانہیں پائیں
جاسوسوں کا خطرہ ہے کہاں ڈھونڈنے جائیں
جلادوں سے چھپ کر وہ اگر یاں چلے آئیں
ہم دل کی طرح ان کو کلیجوں میں چھپائیں
آقا ہیں وہ اُس کے جو غلام شہ دیں ہے
ہم لونڈیاں حاضر ہیں جو ماں سر پہ نہیں ہے

20
کیا روز سیہ چرخ نے بچوں کو دکھایا
ہے ہے نہ چچا سر پہ نہ ماں باپ کا سایا
سات آٹھ برس کا تو سن اور دیس پرایا
جانیں نہ بچیں گی کسی دشمن نے جو پایا
بس کچھ نہیں کس طرح کوئی آہ بچائے
بچو تھیں پردیس میں اللہ بچائے

21
شیعوں کے گھروں میں تو تھی یہ گریہ و زاری
اور ڈھونڈھتے پھرتے تھے انھیں کوفے میں ناری
ناکے پہ لعیں کہ گئے آکر کئی باری
ہوشیار خبردار اگر جان ہے پیاری
احکام میں حاکم کے خلل آنے نہ پائے
نا کے سے کوئی چھپ کے نکل جانے نہ پائے

22
وہ طفل حسیں بھاگے ہیں کل قاضی کے گھر سے
کرلیجو گرفتار جو آنکلیں ادھر سے
خورشید سے ماتھے ہیں تو چہرے ہیں قمر سے
چھوٹے سے عمامے ہیں لپیٹے ہوے سر سے
گوندھی ہوئی زلفیں به سر دوش پڑی ہیں
آنکھیں کہیں آہو کی بھی آنکھوں سے بڑی ہیں

23
ہے مہر درخشاں سے فزوں حسن کا پرتو
مہتاب سے روشن ہیں یہ رخساروں میں ہے ضو
کونے سے نکل جانے کی ہے ان کو تگ  و دو
پہنے ہوئے ہیں ہنسلیاں مانند مہ نو
گورے ہیں گلے جلوہ نما کرتوں میں تن ہیں
لب پنکھڑیاں گل کی ہیں غنچے سے دہن ہیں

24
پیشانیاں دونوں کی جو ہیں ماہ منور
سجدوں کے چمکتے ہیں نشاں صورت اختر
تعویزوں کی دو ہیکلیں ہیں سینوں کے اوپر
ہلتے ہیں ستاروں کی طرح کانوں کے گوہر
بھاگے ہیں برا وقت جو دونوں پہ پڑا ہے
اک عمر میں چھوٹا ہے کچھ اور ایک بڑا ہے

25
ہر ناکے پہ تھا حکم یہ ان دونوں کی خاطر
دربار میں غل تھا کہ کرو جلد انہیں حاضر
اور پھرتے تھے حیراں وہ مدینے کے مسافر
کوئی نہ مددگار تھا نہ حافظ و ناصر
پھرتی تھی اجل ساتھ جدھر جاتے تھے دونوں
پتا بھی کھڑکتا تھا تو ڈر جاتے تھے دونوں

26
ناکے تلک آپہونچے نہ تھے وہ جگر افگار
جو دیکھ لیا ان کو کسی شخص نے اک بار
چلایا کہ بس آگے قدم رکھیو نہ زنہار
جاتے ہو کہاں بھاگے ہم آپہونچے خبردار
سنتے ہی اس آواز کو گھبرا گئے دونوں
سر تابه قدم بید سے تھرا گئے دونوں

27
بھائی سے کہا بھائی نے اب کیا کریں بھائی
اعدا ہمیں لینے نہیں آئے اجل آئی
افسوس کہیں امن کی جا ہم نے نہ پائی
مشکل ہے بہت موت کے پنجے سے رہائی
آتے ہی بس اب برچھیاں تانیں گے ستمگر
منت بھی کریں گے تو نہ مانیں گے ستمگر

28
یہ کہتے تھے جو آن ہی پہونچے وہ جفا جو
اور باندھ لیے رسی سے اِن دونوں کے بازو
بچوں پہ اٹھاتا تھا تمانچہ کوئی بدخو
کہتا تھا کوئی لے چلو کھینچے ہوئے گیسو
وہ کہتے تھے ہم دام بلا میں تو پھنسے ہیں
بازو کہو پھر کس لیے رسی سے بندھے ہیں

29
جاتے تھے جو روتے ہوئے وہ گیسووں والے
بازار میں بے تاب تھے سب دیکھنے والے
جلادوں میں معصوموں کے تھے جاں کے لالے
لگتے تھے ہر اک کو کہ ہمیں کوئی چھڑا لے
حال اپنا اشارے سے بتاتے تھے کسی کو
رسی میں بندھے ہاتھ دکھاتے تھے کسی کو

30
پہونچے انھیں لے کر جو وہ ظالم سر دربار
خدام نے کی عرض کہ حاضر ہیں گنہ گار
تھا تخت مرصع پہ مکیں حاکم غدار
دہشت سے لرزنے لگے بچوں کے تن زار
بیٹھے ہوئے سب کرسیوں پر چھوٹے بڑے تھے
رسی سے بندھے سامنے معصوم کھڑے تھے

31
معصوموں سے کہنے لگا یوں حاکم ملعوں
اس بھاگنے کی اَب کہو کیا تم کو سزا دوں
صدمے سے یتیموں کا ہوا حال دگر گوں
تھرا کے وہ یہ کہنے لگے بیکس و محزوں
ہاں قتل ہی کرنے کے سزاوار ہیں ہم بھی
بابا تھے گنہگار گنہگار ہیں ہم بھی

32
بولا کوئی معصوم ہیں یہ بے کس و دل گیر
دہشت کے سبب کا نپتے ہیں رنگ ہے تغییر
یہ پھول سے اندام نہیں لایق تعزیر
نادان ہیں کم سن ہیں کچھ ان کی نہیں تقصیر
طاقت ہے کہاں بھاگ کے جاتے یہ کدھر کو
بھولے ہیں بہت ڈھونڈھتے ہوویں گے پدر کو

33
جب رہ گیا وہ دشمن دیں سر کو جھکا کر
زنداں کے نگہباں سے کہا پاس بلا کر
کر قید انھیں حجرۂ تاریک میں جا کر
سنیو نہ جو منت بھی کریں اشک بہا کر
آرام سے دونوں میں کوئی سونے نہ پاوے
قفل در زنداں کبھی وا ہونے نہ پائے

34
دیجو نہ خبردار مزے کا انھیں کھانا
گرمی میں بھی ٹھنڈا انھیں پانی نہ پلانا
یہ سحر بیاں ہیں کہیں باتوں پہ نہ جانا
بازو نہ کھلیں رسی سے جب تک ہیں توانا
دشمن کے ہیں فرزند اذیت انھیں دیجو
کپڑے بھی بدلنے کی نہ فرصت انھیں دیجو

35
اس طرح کے حجرے میں ہوں یہ ماہ لقا بند
جس حجرے کے رخنے بھی ہوں بند اور ہوا بند
دن بھر تو رہیں ایک ہی زنجیر میں پا بند
اور رات کو ہو ایک جدا ایک جرا بند
سر کو درو دیوار سے پٹکا کریں دونوں
آپس میں گلے ملنے کو تڑیا کریں دونوں

36
یہ سن کے انھیں لے گیا زنداں کا نگہاں
اک حجرے میں قیدی ہونے دونوں مہ تاباں
گھٹنے جو لگا دم تو یہ چلائے وہ ناداں
در کھول دو للہ نہیں تن سے چلی جان
بھاگیں گے نہ ہرگز ہمیں حجرے سے نکالو
اک طوق جو ہلکا ہو تو دو طوق پہنا دو

37
دروازے سے ٹکرائے بہت سر کو وہ ناشاد
مادر کو بھی چلائے پدر کو بھی کیا یاد
بچوں کی کسی نے نہ سنی زاری و فریاد
کب کھولتے ہیں طائر پر بند کو صیاد
بیتاب تھے اس طرح وہ چھٹنے کی ہوس میں
جوں تازہ گرفتار پھڑکتا ہے قفس میں

38
تاریک وہ حجرہ تھا مثال شب ظلمات
معلوم نہ ہوتا تھا کہ کب دن ہوا کب رات
مرقد کے اندھیرے کو بھی اس گھر نے کیا رات
سپمے ہوئے روتے تھے وہ آنکھوں پر دھرے ہات
تھی پیش نظر وصل میں تنہائی کی صورت
بھائی کو نہ آتی تھی نظر بھائی کی صورت 

39
دیوار میں نہ چھید نہ دروازوں میں روزن
تھے داغ چراغوں کی طرح سینے میں روشن
وہ صورتیں بھولی وہ غریبی وہ لڑکپن
چپ بیٹھے تھے پہروں وہ جھکا ئے ہوئے گردن
بوندیں بھی پسینے کی ٹپکتی تھیں زمیں پر
بل کھائی ہوئی زلفیں لٹکتی تھیں زمیں پر

40
ہر صبح یہ معمول تھا منھ اشکوں سے دھونا
اُٹھ اُٹھ کے نمازیں کبھی پڑھنا کبھی رونا
دیکھا نہ کبھی خواب میں بھی چین سے سونا
ہر رات کو خاک اوڑھنا اور خاک بچھونا
جز شکر خدا منھ سے نہ کچھ کہتے تھے دونوں
سر خاک پہ نیوڑائے ہوئے رہتے تھے دو نوں

41
فاقے میں بسر کرتے تھے دن بھر وہ گل اندام
جو مالک زنداں تھا وہ آتا تھا سر شام
جا بیٹھتے دروازے کے نزدیک وہ گلفام
دیتا انھیں دو روٹیاں اور پانی کے دو جام
تھا خون زبس ظالم اظلم کے غضب سے
اٹھ اٹھ کے سلام اسکو وہ کرتے تھے ادب سے

42
جانا وہ کہاں اور کہاں نازوں کے پالے
رو دیتے تھے جب حلق میں پھنستے تھے نوالے
آپس میں یہی کہتے تھے وہ گیسوؤں والے
قسمت کبھی دشمن پہ بھی یہ وقت نہ ڈالے
پانی بھی تو جی بھر کے نہیں ملتا ہے بھائی
یہ سخت ہے روٹی کہ گلا چھلتا ہے بھائی

43
سمجھاتا تھا چھوٹے کو بڑا بھائی یہ رو کر
جاگہ نہیں شکوے کی کرو صبر برادر
دیکھو تو نہ سر پر ہے پدر اور نہ مادر
تھوڑا ہے کہ یہ بھی ہمیں ہوتا ہے میسر
نعمت سے زیادہ ہمیں یہ نان جویں ہے
منھ اپنا تو اس کھانے کے قابل بھی نہیں ہے

44
ایسے بھی بہت ہیں جنھیں ملتا نہیں دانا
پینے کو جو پانی ہو تو ملتا نہیں کھانا
بھائی ہے خدا مالک و مختار توانا
کچھ ایک سا رہتا نہیں دنیا میں زمانا
موت آئی تو اس قید میں مرجائیں گے بھائی
جیتے ہیں تو یہ دن بھی گزر جائیں گے بھائی

45
رزاقیٔ معبودِ حقیقی پہ کرو غور
اس قید میں تھا رزق پہوبچنے کا کوئی طور
دینداری سے جو دور ہیں ان لوگوں کا ہے دور
ہم اور، مکاں اور، زمین اور، ہوا اور
ہیں قید میں جس کی وہی دے جاتا ہے کھانا
ہر طرح خدا بندے کو پہونچاتا ہے کھانا

46
زنداں میں بھی بھوکا نہ کبھی ہم کو سلایا
دن بھر جو میسر نہ ہوا رات کو کھایا
خاصان خدا نے بھی سدا رنج اُٹھایا
دُکھ فاقہ کشی کا تو ہے میراث میں آیا
حسرت رہی دنیا میں شہ عقدہ کشا کو
فاقے تو گزر جاتے تھے مجوب خدا کو

47
یہ قید کے دن شکر الہی میں گزارو
جو مرضی معبود ہے دم اس میں نہ مارو
صابر رہو، شاکر رہو، ہمت کو نہ ہارو
روٹی جو پھنسے پانی کے گھوٹوں سے اُتارو
رزاق دو عالم کی عنایت اسے سمجھو
گر صبر کی لذت ہے تو نعمت اسے سمجھو

48
ظاہر میں رگیں تن کی بدن زرد ہے سارا
کھا لو کہ عبادت کا ر ہے جسم میں یارا
کیوں روتے ہو قسمت سے کسی کا نہیں چارا
یہ بھی نہ میسر ہو تو کیا زور ہمارا
دادا نے سدا نان جویں کھائی ہے بھائی
تب فقر کی دولت انھیں ہاتھ آئی ہے بھائی

49
گھبراتے ہو کیوں روتے ہو کس واسطے ہر بار
خالق ہے اسیروں کا یتیموں کا مدد گار
چھٹ جاتے ہیں طائر بھی جو ہوتے ہیں گرفتار
ماہی کے شکم میں ہے کب یونس بیدار
تاریخی زنداں میں نہ اس طرح گھٹیں گے
یوسف نہ چھٹے قید سے کیا ہم نہ چھٹیں گے

50
مجوس ہماری ہی طرح تھے مہ کناں
کاہش تھی یہی اور یہی سختی زنداں
زنجیر ہوا تھا نہ کوئی سلسلہ جنباں
خالق نے رہائی کا مگر کر دیا ساماں
چھٹ جائیں گے زنداں میں سدا کون رہا ہے
ان کا جو خدا تھا تو ہمارا بھی خدا ہے

51
جب چاہ سے نکلے تو اُٹھائی وہ تباہی
 اور بعد تباہی کے ملی مصر کی شاہی
کیا دور ہے ہو جائے اگر فضل الٰہی
بندوں پہ ہے اس کا کرم لامتناہی
دنیا کی امارت ہو تو خواہش ہمیں کب ہے
ہم کو تو فقط اس سے رہائی کی طلب ہے۔

52
چھوٹے نے کہا سب ہے بجا آپ کا ارشاد
بھائی بشریت سے یہ ہے نالہ و فریاد
ہم سا تو زمانے میں نہ ہوگا کوئی ناشاد
چھوٹے بھی تو ہوں گے نہ کبھی رنج سے آزاد
یعقوبؑ نے چھاتی سے لگایا تھا پسر کو
ہم قید سے چھٹ کر بھی نہ پاویں گے پدر کو

53
گذرا جو اسی طرح انھیں قید میں یک سال
تھا دونوں کا افراط نقاہت سے عجب حال
تن خشک ہوئے زور گھٹے سر کے بڑھے بال
خم ہو گئے کاہش سے مہ عید کے تمثال
تن ضعف سے فرسودہ و لاغر ہوئے دونوں
رخ زرد مثال ورق زر ہوئے دونوں

54
بچوں کو لڑکپن میں ضعیفی نے کیا پیر
سر چھاتیوں پر جھک گئے حالت ہوئی تغییر
تھی تن کو نہ پہروں حرکت صورت تصویر
یه بڑھ گئیں زلفیں کہ ہوئیں پاؤں کی زنجیر
رونق بھی خزاں لے گئی ہستی کے چمن کی
منظر سے نمایاں تھیں رگیں صاف بدن کی

55
ہم چشمیٔ نرگس سے جو آنکھوں کو رہا ننگ
جو مردم بیمار نقاہت سے وہ ہیں تنگ
رخساروں کا اُن نازوں کے پالوں کا تھا یہ ڈھنگ
جس طرح عرق کھینچے ہوئے پھولوں کا ہو رنگ
جو گورے گلے مثل قمر نور فشاں تھے
وه تار سے حلقوں میں گریباں کے عیاں تھے

56
ناخن تھے مہ نو سے جو بالائے انا مل
سو قید میں بڑھ بڑھ کے ہوئے وہ مہ کامل
اعضا میں عوض خوں کے حرارت ہوئی شامل
تھے ضعف کی تصویر وہ دُکھ درد کے حامل
بیٹھے تھے جہاں ضعف بٹھا جاتا تھا ان کو
اٹھنے کے تصور میں غش آجاتا تھا اُن کو

57
کاہیدہ تھے مثل تن مدقوق تن زار
ہر موئے بدن جسم پہ تھا کوہ  گر انبار
رکا تھا جو دم زیست سے دق تھے وہ گرفتار
معلوم یہ ہوتا تھا کہ برسوں کے ہیں بیمار
باقی تھا فقط تار نفس سینے کے اندر
اک بال ہو جس طرح سے آئینے کے اندر

58
تقلیل غذا، قید کا دُکھ، باپ کا ماتم
گھل گھل کے برس دن میں عجب ہو گیا عالم
چھوٹا یہی کہتا تھا بڑے بھائی سے ہردم
فریاد رسی کون کرے کس سے کہیں ہم
افسوس یوں ہی عمر چلی جاتی ہے بھائی
نے قید سے چھٹتے ہیں نہ موت آتی ہے بھائی

59
پہونچا دیا اس غم نے ہمیں گور کنارے
مٹی نہ وطن کی تھی نصیبوں میں ہمارے
جیتے ہیں مگر موت کے آثار ہیں سارے
مر جائیں تو مرقد میں ہمیں کون اُتارے
ہم سا بھی کوئی بیکس و مغموم نہ ہو گا
مرنا بھی کسی شخص کو معلوم نہ ہو گا

60
کیا پہونچی نہ ہوگی خبر والد ذی جاہ
دیکھو تو کہ اماں بھی ہمیں بھول گئیں واہ
کیا ہو گیا ہے خون زمانے کا سفید آہ
اب اوروں کی الفت ہے ہماری نہیں کچھ چاہ
کاہے کو وہ روئیں گی جو زنداں میں ہوئے ہم
دو بیٹے تو ہیں پاس ہوئے یا نہ ہوئے ہم

61
اماں سے تو یہ ہم کو توقع نہ تھی بھائی
گذرا ہے برس دن کہ ہوئی ہم سے جدائی
جیتے ہیں کہ مرتے ہیں خبر یہ نہ منگائی
یا یہ کہ نہ ہم تک ہوئی قاصد کی رسائی
منھ چومتی تھیں صدقے بھی ہوتی تھیں اماں
ہم گھر سے جو نکلے تو بہت روتی تھیں اماں

62
ہنگام سفر کہتی تھیں بابا سے یہ ہر بار
بے اُن کے مجھے چین نہیں پڑنے کا زنہار
رستے میں خط آیا تو یہ لکھا تھا بہ تکرار
صاحب مرے بچوں سے خبردار خبردار
دونوں کی جدائی سے تڑپتی ہوں میں گھر میں
بھیجوا دو مرے پاس جو روتے ہیں سفر میں

63
کیوں بھائی جو گھر میں ابھی ہم چھوٹ کے جائیں
کیا دوڑ کے اماں ہمیں چھاتی سے لگائیں
رو رو کے جو ہم پاؤں پہ سر ان کے جھکائیں
کیا پیار سے لیں سر سے قدم تک وہ بلائیں
وہ کہتا تھا جو کہتے ہو کیا دور ہے بھائی
اللہ میں سب طرح کا مقدور ہے بھائی

64
بالفرض چچا جان جو تشریف نہ لاتے
ہم شکل نبیؐ بھائیوں کو آکے چھڑاتے
بپھرے ہوئے عباس علیؑ شیر سے آتے
کوفے کو الٹ دیتے اگر ہم کو نہ پاتے
اللہ رکھے ان کو پہ دم ہم میں نہیں ہیں
معلوم یہ ہوتا ہے کہ عالم میں نہیں ہیں

65
کس طرح کہیں بھول گئی ہوویں گی مادر
سب بیٹوں سے اپنے انھیں الفت ہے برادر
کیا جانے کسی آفت میں ہیں فرزند پیمبرؑ
وہ قید سے غیروں کو چھڑا دیتے ہیں اکثر
سنتے تو مدد آن کے بھائی کی نہ کرتے
تدبیر وہ بچوں کی رہائی کی نہ کر تے

66
یہ کہتے تھے جو وا ہوا قفل در زندان
اور دینے لگا آب و غذا اُن کو نگہباں
چھوٹے نے کھڑے ہو کے کہا باتن لرزاں
ہم تجھ کو دعا دیتے ہیں اے مرد مسلماں
پینے کو نہ پانی نہ غذا چاہتے ہیں ہم
کچھ حال جو سنیے تو کہا چاہتے ہیں ہم

67
جو تو نے دیا شکر کیا اور وہی کھایا
جی بھر کے اگر پانی نہ پایا تو نہ پایا
بھڑ کی جو بہت پیاس تو اشکوں سے بجھایا
شکوے کا مگر حرف زبان پر نہیں آیا
واقف ہے کہ کھانا کبھی دن بھر نہیں مانگا
سونے کے لیے رات کو بستر نہیں مانگا

68
گزرا ہے برس روز ہمیں خاک پہ سوتے
پانی نہ ملا اتنا کہ کرتوں کو تو دھوتے
چلا کے ترے ڈر سے نہیں رات کو روتے
قیدی چھٹے اکثر پہ رہا ہم نہیں ہو تے
ہم سے ترا سردار عبث برسر کیں ہے
کچھ جرم نہیں ہے کوئی تقصیر نہیں ہے

69
تو رحم کر اے شخص کہ بے جرم و خطا ہیں
وارث کوئی سر پر نہیں پابند بلا ہیں
لڑکے ہیں ستم کش ہیں غریب الغربا ہیں
احساں کو نہ بھولیں گے کہ ہم اہل وفا ہیں
اب قید کی تکلیف اٹھائی نہیں جاتی
روٹی بھی کئی روز سے کھائی نہیں جاتی

70
رکھتا ہے بڑا اجر اسیروں کو چھڑانا
بھوکوں کو طلب کر کے سخی دیتے ہیں کھانا
رہ جاتا ہے عالم میں کریموں کا فسانا
نیکی جو کرے نیک اُسے کہتا ہے زمانا
محتاج ہیں یاں اور تو کیا دیویں گے تجھ کو
کام آ جو ہمارے تو دعا دیویں گے تجھ کو

71
دونوں نے فصاحت سے سخن جب یہ سنائے
زنداں کے نگہباں کے بھی آنسو نکل آئے
ہاتھ اس کی دعا کے لئے دونوں نے اُٹھائے
پایا متوجہ تو سخن لب پہ یہ لائے
کچھ رتبہ محبوب خدا جانتا ہے تو
اے شخص محمدؐ کو بھی پہچانتا ہے تو

72
وہ کہنے لگا ان سے میں کیوں کر نہیں آگاہ
مختار جہاں ختم رسل سیّد ذی جاہ
لڑکوں نے کہا جیدؑر صفدرؑ سے بھی ہے راہ
بولا مری تسبیخ ہے نام اسد الله
نائب ہے مددگار ہے یاور ہے نبیؐ کا
حیدر تو چچازاد برادر ہے نبیؐ کا

73
وہ حق کا ولی ہے وہ امام دو جہاں ہے
وہ قبلۂ دیں ہے وہ شیر کون و مکاں ہے
کعبے کی طرح اس کا شرف سب پہ خیاں ہے
اللہ کا ہاتھ اور محمدؐ کی زباں ہے
جو اس سے جدا ہے وہ محمدؐ سے جدا ہے
دنیا میں علیؑ ایک ہے اور ایک خدا ہے

74
کون ایسا ہے حیدرؑسے جو آگاہ نہیں ہے
گمراہ ہے وہ ان سے جسے راہ نہیں ہے
اآفاق میں حیدرؑ سا شہنشاہ نہیں ہے
جو کہیئے وہ سب کچھ ہے پہ اللہ نہیں ہے
حق سے نہ جدا وہ ہے نہ حق اس سے جدا ہے
آقا تو ہمارا ہے نصیری کا خدا ہے

75
یہ سنتے ہی جاں آگئی ان دونوں کے تن میں
اگم ہو گیا دہشت سے جو لرزا تھا بدن میں
خشکیده زباں کرنے لگی شکر دہن میں
گویا کہ بہار آگئی ہستی کے چمن میں
حجرے سے خوشی ہو کے وہ مہر ور نکل آئے
اک بھائی ہنسا ایک کے آنسو نکل آئے

76
بولے کہ ہم اے شخص محمدؐ کے جگر ہیں
جھوٹے نہیں دریائے صداقت کے گہر ہیں
جو قتل ہوئے یاں وہ ہمارے ہی پدر ہیں
واللہ ہمیں مسلم بیکس کے پسر ہیں
تو کہتا ہے احمدؐ کو پیمبر ہے ہمارا
جو گھر ہے محمدؐ کا وہی گھر ہے ہمارا

77
یہ سنتے ہی تھرّا گیا وہ مرد خوش اطوار
معصوموں کے قدموں پہ گرا دوڑ کے اک بار
کہتا تھا میں اس حال سے واقف نہ تھا زنہار
بخشو مجھے میں نے تھیں گھڑکا تھا کئی بار
جو آپ کے لایق تھا وہ لایا نہیں کھانا
سچ ہے کہ مزے کا کبھی کھایا نہیں کھانا

78
میں تم پر فدا اے اسد اللہ کے پیارو
کرتے میں نئے لاؤں یہ ملبوس آتارو
بندہ میں تمھارا ہوں مجھے قدموں پہ وارو
لو زاد سفر مجھ سے جدہر چاہو سدہارو
شکوہ مرا اللہ و پیمبر سے نہ کیجو
جنت میں شکایت مری حیدؑر سے نہ کیجو

79
قدموں سے اُٹھا کر وہ سخن لب پہ یہ لائے
تو خالق اکبر سے جزا حشر میں پائے
دنیا کی ہر آفت سے خدا تجھ کو بچائے
حامی ہوں تری فاطمہؑ جب حشر میں جائے
واقف نہیں ہم راہ بتادے تو رواں ہوں
بھائی ترے بچے ترے سائے میں جواں ہوں

80
دینے لگا رو کر وہ انھیں درہم و دینار
شرما کے یہ کہنے لگے وہ بیکس و ناچار
احساں یہ ترا تھوڑا ہے اے مرد خوش اطوار
تو شہ ہے توکل کا ہمیں کچھ نہیں درکار
بتلادے پتا ہم کو جگر بند نبیؐ کا
لشکر ہے کہاں سبط رسول عربی کا

81
کعبے سے ادھر بھیجا تھا بابا کو ہمارے
یان کے ہم قید ہوے وہ گئے مارے
ساتھ ان کے تھے سب حیدؑر کرار کے پیارے
مکّے میں ابھی ہیں کہ کہیں دور سدہارے
کے راتیں ہمیں کاٹنی ہوویں گی وطن تک
کے روز میں پہونچیں گے شہنشاہ زمن تک

82
حضرت کی خبر کچھ جو سنی ہو تو سُنادے
جو راہ کہ نزدیک ہو وہ ہم کو بتادے
جس سمت چچا ہوں اسی رستے پہ لگادے
کیا دور ہے خالق ہمیں بچھڑوں سے ملادے
مطلوب زیارت ہے ہمیں شاہ زمن کی
کعبے کی طرف جائیں کہ لیں راہ وطن کی

83
چاہا بہت اس نے کہ یہ بچوں سے چھپائے
مظلوم کا جو ذکر تھا آنسو نکل آئے
گھبرا کے وہ معصوم سخن لب پہ یہ لائے
کیوں خیر تو ہے آنکھوں سے کیوں اشک بہائے
وہ کہنے لگا بیکس و مجبور ہیں شپیرؑ
ہم جا نہیں سکتے کہ بہت دور ہیں شپیرؑ

84
جب رونے لگے وہ تو کچھ اس کو نہ بن آیا
سر پیٹ کے ہاتھوں سے یہ بچوں کو سنایا
دنیا میں کہاں ہے اسد اللہ کا جایا
گھر فاطمہؑ کا خاک میں اعدا نے ملایا
شپیرؑ کے لشکر کا جواں کوئی نہیں ہے
عابدؑ کے سوا فاتحہ خواں کوئی نہیں ہے

85
عاشور کے دن ذبح ہوئے سبط پیمبرؑ
خیمے بھی جلائے گئے تاراج ہوا گھر
رانڈوں کا ستمگاروں نے لوٹا زر و زیور
افسوس کہ زینبؑ کی بھی چھینی گئی چادر
دیکھا حرم شاہ نے دربار شقی کا
کوفے میں سر آیا تھا حسینؑ ابن علی کا

86
دنیا میں نہ اکبرؑ ہیں نہ عباسؑ نہ شپیرؑ
سب چھوٹے بڑے ہو گئے زیر دمِ شمشیر
یاں تک کہ ہوئے قتل علیؑ اصغر بے شیر
مٹی میں نہاں ہو گئی ایک ایک کی تصویر
کیونکر اسد اللہ کے پیاروں سے ملو گے
اب جا کے ملو گے تو مزاروں سے ملو گے

87
یہ سنتے ہی معصوموں پہ رقت ہوئی طاری
تڑپے یہ زمین پر کہ غش آیا کئی باری
گھبرا کے وہ بولا نہ کرو گریہ و زاری
دشمن کوئی سن لیوے نہ آواز تمہاری
ظالم ہے وہ حاکم پہ نہیں زور کسی کا
یاں ڈھونڈھ کے خوں کرتے ہیں فرزند علی کا

88
وہ کہتے تھے کس طرح کلیجوں کو سنبھالیں
اب چھاتیوں کو توڑتے ہیں آہوں کی بھالیں
گھر خاک ہوا سر پہ بھی ہم خاک نہ ڈالیں
دم رکتے ہیں کس طرح نہ آواز نکالیں
مشتاق تھے جن کے وہ قضا کر گئے ہے ہے
ہم قید میں جیتے ہیں چچا مر گئے ہے ہے

89
گھبرا کے وہ بولا کہ مناسب میں تاخیر
وہ بہتر ہے اسی شب میں نکل جانے کی تدبیر
جلدی سے اُٹھے واں سے وہ بہ حالت تغییر
باندھیں کمریں اور وہ بچے ہوئے رہ گیر
یوں نکلے بہ تعجیل اسیری کے محن سے
جس طرح گریزاں ہو قمر چھٹ کے گہن سے

90
جب مسلم بے کس کے پسر قید سے چھوٹے
آواره وطن خستہ جگر قید سے چھوٹے
دکھ سہ کے عزادار پدر قید سے چھوٹے
پردیس میں وہ شمس و قمر قید سے چھوٹے
گیسو بھی پریشان تھے کرتے بھی پھٹے تھے
خورشید سے منھ گرد یتیمی سے اٹے تھے

91 
وہ شہر پر آشوب وہ غربت وہ شب تار
ایک ایک قدم خوف نہ رہبر نه مدد گار
ہاں جاگتے رہیو یہ خمس کہتے تھے ہربار
دل اُن کے دھڑکھتے تھے لرزتے تھے تن زار
پیچھے کبھی ہٹ جاتے تھے کہ بڑھتے تھے دونوں
ڈر ڈر کے کبھی ناد علیؑ پڑھتے تھے دونوں 

92
پھرتے رہے قسمت نے نہ کی راہ نمائی
رستہ نہ ملا جانے کا اور نصف شب آئی
چھوٹے نے کہا چلنے کی طاقت جو نہ پائی
ابتو ہمیں نیند آتی ہے ٹھرو کہیں بھائی
کہتا تھا بڑا ہیں ابھی دن سخت ہمارے
سوئیں گے جو بیدار ہوئے بخت ہمارے

93
دم لیتے کبھی گاہ قدم جلد اُٹھا تے
سہمے ہوئے مڑ مڑ کے کبھی دیکھتے جاتے
تنہائی پہ آنکھوں سے کبھی اشک بہاتے
گر پڑتے کبھی اور کبھی ٹھوکریں کھا تے
چڑھ جاتے نقاہت سے جو دم ہانپنے لگتے
سایہ نظر آتا تو بدن کانپنے لگتے

94
اب پرنفس سرد بھرے آنکھوں میں آنسو
غربت زدہ پھرتے تھے سراسیمہ وہ گلرو
تھا ہاتھ میں چھوٹے کے بڑے بھائی کا بازو
دھڑکا تھا کہیں گھیر نہ لیں آکے جفا جو
چل سکتے تھے دونوں نہ ٹھہر سکتے تھے دونوں
گھبرائے ہوئے چار طرف تکتے تھے دونوں

95
اک پیر زن اتنے میں نظر آگئی ناگاہ
داماد کے آنے کی کھڑی دیکھتی تھی راہ
یوں کہنے لگا اس سے بصد عجز وہ ذی جاہ
اک دوپہر اس گھر میں اماں دے ہمیں اللہ
معصوم ہیں ہم بے وطن و زار و حزیں ہیں
مظلوم ہیں سیّد ہیں گہنگار نہیں ہیں

96
اس بستی میں دیندار نظر آئی ہمیں تو
وہ بولی کہ تم دونوں ہو کس باغ کے گلرو
تم سے تو عجب طرح کی آئی مجھے خوشبو
کہنے لگے تب چپکے سے وہ دیکھ کے ہر سو
رکھتے ہیں قرابت تو رسول عربی سے
مسلم کے پسر ہیں ہمیں کہیو نہ کسی سے

97
وہ بولی کہ آنکھوں پہ رکھوں تم کو میں دن رات
پر صاحب خانہ ہے بڑا فاسق و بد ذات
حاکم کا تو وہ دوست ہے اور دشمن سادات
گر دیکھ لیا اس نے تو بننے کی نہیں بات
لونڈی ہوں میں زہرؑا کی تمہارا ہی یہ گھر ہے
گر ہے تو اسی ظالم بد ذات کا ڈر ہے

98
وہ بولے کہ خالق کرے رتبہ ترا اعالی
واقف نہیں ہم راہ سے اور رات ہے کالی
درکار ہے نہ فرش ، نہ تکیہ ، نہ نہالی
تو ہم کو چھپا رکھ کوئی حجرہ ہو جو خالی
بن باپ کے ہیں ہم پہ مصیبت یہ نئی ہے
شاید وہ نہ آئے کہ بہت رات گئی ہے

99
دونوں نے یہ منت جو کہا اس سے یہ رو رو
تھی مومنہ معصوموں پہ رحم آگیا اس کو
کہنے لگی میں تم کو چھپار کھوں گی کچھ ہو
میں صدقے گئی آؤ مری بی بی کے پیارو
مہماں ہوئے جا کر ستم ایجاد کے گھر میں
دونوں کو اجل لے گئی جلاد کے گھر میں

100
کھانا بھی نہ کھایا نہ پیا دونوں نے پانی
اور سوئے بہم مسلمؑ مظلوم کے جانی
وہ نیند نہ تھی موت کی گویا تھی نشانی
دروازے پہ آ پہونچا اُدھر ظلم کا بانی
چلایا ضعیفہ کو یہ زنجیر ہلا کر
کوسوں کو تھکا آیا ہوں در کھول دے آکر

101
یہ سن کے ضعیفہ کا لگا کاپنے اندام
بولی یہ بھلا آنے کا ہے کون سا ہنگام
دربار سے ہر روز تو آتا تھا سر شام
چلا کے وہ بولا میں کہیں تھا تجھے کیا کام
در کھول نہیں آگ لگا دیتا ہوں گھر کو
لے تو نہیں آتی تو گرا دیتا ہوں گھر کو

102
در کھولا تو کس غیظ سے آیا وه بد افعال
پھینکا کہیں خنجر، کہیں طلوار، کہیں ڈھال
تھی ریش تو اُلٹی ہوئی مونچھوں کے کھڑے بال
اور دیدہ بد بین تھے جوں ساغر خوں لال
آواز بھی ایسی کہ گزرتی تھی فلک سے
ہلتی تھی زمیں پاؤں کے رکھنے کی دھمک سے

103
پاس آکے ضعیفہ نے بہت باتوں میں گھولا
تیوری وہ چڑھائے رہا کچھ منھ سے نہ بولا
کھینچا کبھی خنجر، کبھی تلوار کو تولا
کہتا تھا کہ دل کا کوئی پھوٹا نہ پھپھولا
ہاتھوں کو کبھی کاٹتا تھا طیش میں آکر
رہ جاتا تھا غصے سے کبھی ہونٹ چبا کر

104
اس طیش میں کھانا بھی نہ جلاد نے کھایا
پھر خواب اجل نے اُسے بستر پر گرایا
باقی تھی پہر رات کہ پھر ہوش اُسے آیا
ابلیس نے سوتے ہوئے فتنے کو جگایا
پھولوں کی مہک حجرے سے دالان میں آئی
آواز بھی کچھ رونے کی پھر کان میں آئی

105
تاریک مثال دلِ کافر تھا وہ سب گھر
ہر سو صفت گرگ لگا ڈھونڈھنے اُٹھ کر
ظالم نے سرہانے سے لیا ہاتھ میں خنجر
پکڑے ہوئے دیوار گیا حجرے کے اندر
واں مسلم مظلوم کے پیارے نظر آئے
اک برج میں دو عرش کے تارے نظر آئے

106
جاگے جو کئی رات کے تھے وہ جگر افگار
سوتے تھے دھرے پیار سے رخسار پہ رخسار
تصویر سے بستر پہ کشیدہ تھے تن زار
باہیں جو گلے میں تھیں تو با دیدۂ خونبار
اک سینے کا تھا عکس جو اک سینے کے اندر
آئینہ نظر آتا تھا آئینے کے اندر

107
بازو پہ جو چھوٹے کے پڑا دست جفا کار
تو کون ہے کہنے لگا وہ چونک کے اک بار
جھنجلا کے کہا اس نے کہ میں گھر کا ہوں مختار
تب بھائی کو چونکا کے یہ بولا وہ دل انگار
جس بات کا دھڑکا تھا وہ آفت کی گھڑی ہے
کیا سوتے ہو اٹھو کہ اجل سر پہ کھڑی ہے

108
گھبرایا ہوا خوف سے اُٹھا وه دل آرام
ظالم نے کہا کون ہو تم بیکس و ناکام
وہ بولے اماں دے گا جو بتلائیں تجھے نام
اس نے کہا ہاں دوں گا تو بولے وہ گل اندام
کھینچے ہوئے ہے ہاتھ میں تو تیغ جفا کو
ڈر لگتا ہے تجھ سے ہمیں ضامن دے خدا کو

109
مکّار لگا کہنے کہ سب ہے مجھے منظور
پیماں شکنی ہوئے یہ اپنا نہیں دستور
ڈر ڈر کے یہ کہنے لگے وہ بے کس و مجبور
اے شخص ہمیں ہین پسر مسلمؑ مغفور
تھا قتل کا ڈر اس لیے گھبرا کے چھپے ہیں
کر رحم کہ دامن میں ترے آکے چھپے ہیں

110
سنتے ہی جفا کار نے بس آنکھے کو موڑا
یوں بازووؑں کو زور سے پکڑا کہ نہ چھوڑا
رسّی میں انھیں باندھ لیا عہد کو توڑا
بچوں نے کئی بار بندھے ہاتھوں کو جوڑا
جب کھینچتا تھا گر کے مچلتے تھے وہ بچے
پر حجرے سے باہر نہ نکلتے تھے وہ بچے

111
دکھلاتا تھا خنجر انھیں جب کرتے تھے فریاد
بچوں پہ یہ دکھ، ہائے یتیموں پہ یہ بیداد
دروازے تلک کھینچتا لایا ستم ایجاد
کم زور تھے یہ، اور زبردست وہ جلاد
کرتے بھی پھٹے ٹوپیاں بھی گر گئیں سر سے
مجرم کی طرح باندھ دیا دونوں کو در سے

112
جس وقت نمودار ہوئے صبح کے آثار
دریا پہ چلا لے کے یتیموں کو جفا کار
چلاتی چلی پیچھے ضعیفہ جگر افگار
بن باپ کے بچّے ہیں یہ ظالم نہ انھیں مار
کیوں فاطمہ زہرؑا کو رلاتا ہے کفن میں
دو پھول تو رہنے دے محمدؐ کے چمن میں

113
بچوں سے لپٹتی تھی جو وہ کھولے ہوئے سر
تلوار کے ہولوں سے ہٹاتا تھا ستمگر
وہ کہتی تھی تو ان کے عوض قتل مجھے کر
ہے ہے مرے مہمان ہیں یہ بے کس و مضطر
آنکھوں سے قدم اُن کے لگانے نہیں پانی
کھانا بھی غریبوں کو کھلانے نہیں پائی

114
جس وقت ہٹانے پہ بھی لپٹی کئی باری
تلوار اسے جھنجلا کے ستمگار نے ماری
پہلے تو کہا لو میں تصدق ہوئی واری
گرتے ہوئے ہاتھوں کو اُٹھا کر یہ پکاری
دوڑے کوئی معصوم گرفتار بلا ہیں
یچوں کو چھڑا دے کہ یہ بے جرم و خطا ہیں

115
روتے تھے ضعیفہ کی محبت پہ وہ مہ رو
بہ بہ کے گریبان تلک آتے تھے آنسو
کھینچے لیے جاتا تھا یتیموں کو جفا جو
اک ہاتھ میں تلوار تھی اک ہاتھ میں گیسو
خوں دیکھ کے دونوں جو ضعیفہ کا ڈرے تھے
دشت سے بندھے ہاتھوں کو آنکھوں پہ دھرے تھے

116
بچوں کو لیے نہر پہ پہونچا جو وہ بے پیر
اور دیکھی یتیموں نے چمکتی ہوئی شمشیر
دل ہل گئے ہٹ بہٹ کے یہ کی دونوں نے تقریر
کر رحم کہ معصوم ہیں ہم بے کس و دل گیر
مظلوم ہیں حامی کوئی مشکل میں نہیں ہے
ظالم نے کہا رحم مرے دل میں نہیں ہے

117
وہ بولے کہ مطلوب ہے گر درہم و دینار
راضی ہیں ہمیں بیچ لے چل کر سر بازار
وہ جنس نہیں جس کا نہ ہو کوئی خریدار
ہم سے نہیں ملتے ہیں غلامان وفادار
یوسفؑ کی طرح موتیوں میں جبکہ ملیں گئے
ان لعلوں کے عقدے تجھے اسوقت کھلیں گے

118
گر یہ نہیں مطلب تو نہ کہ بدعت بے جا
دل آب ہے دہشت سے لرزتا ہے کلیجا
دربار ستمگار میں جیتا ہمیں لے جا
وہ بولا کہ حاکم ہی نے ہے قتل کو بھیجا
آلودہ لہو میں رخ انور نہیں دیکھے
جتا تمھیں دیکھا ہے کٹے سر نہیں دیکھے

119
لڑکوں نے کہا مالک و مختار خدا ہے
کر لیویں نمازیں تو ادا سر پہ قضا ہے
وہ بولا نمازوں سے بھلا فائدہ کیا ہے
جانوں کو بچالیں یہ نمازیں تو بجا ہے
وہ بولے کہ یہ شیوہ ہے مشہور ہمارا
سر دنیا عبادت میں ہے دستور ہمارا

120
نامرد نے حملہ کیا تلوار اُٹھا کر
سر رکھ دیا چھوٹے نے وہیں جلد بڑھا کر
تب ہاتھ سے چھوٹے کو بڑا بھائی ہٹاکر
جا بیٹھا یہ تیغ دو دم سر کو جھکا کر
تلوار چمکتی تھی تو ہٹ جاتا تھا بھائی
پھر دوڑ کے بھائی سے لپٹ جاتا تھا بھائی

121
یہ کہتا تھا تلوار بڑے پر نہ علم کر
ڈر قہر خدا سے یہ جفا کر نہ ستم کو
وہ کہتا تھا پہلے مرا سر تن سے قلم کر
مل لیویں گلے بھائی کے وقفہ کوئی دم کر
اک وار میں سردونوں کے تن پر سے اُتر جائیں
ہیں ساتھ ہی رسی میں بندھے ساتھ ہی مرجائیں

122
ناگاہ چلی ظلم کی تلوار بڑے پر
بالائے زمیں کٹ کے ستارا سا گرا سر
دریا میں ستمگار نے پھینکا تن اطہر
چلا کے یہ چھوٹے نے کہا ہائے برادرر
دیکھا جو بڑے بھائی کا سر دست عدو میں
وہ گر کے تڑپنے لگا بھائی کے لہو میں

123
آیا جو شقی تیغ علم کر کے دو بارا
چلانے لگا بھائی کو وہ بھائی کا پیارا
مادر کو پکارا، کبھی بابا کو پکارا
جلاد نے تن پر سے سر اس کا بھی اُتارا
دھبّا بھی نہ خوں کا لگا شمشیر عدو میں
بھائی کا لہول مل گیا بھائی کے لہو میں

124
جب تک کہ تڑپتا رہا اس کا تن لاغر
ٹھہرا رہا پانی میں بڑے کا تنِ اطہر
چھوٹے کو بھی جب ڈال دیا نہر کے اندر
جا لپٹا بہ صد شوق برادر سے برادر
گہ ڈوبتے تھے گاہ ابھر آتے تھے دونوں
خورشید سے دریا میں نظر آتے تھے دونوں

125
خاموش انیسؔ اب کہ ہے دل پر الم و رنج
یہ مرثیہ تو لیں گے جواہر میں سخن سنج
دنیا کی دورنگی سے نہ کر دل میں شش و پنج
مومن جو ہیں ان کے لئے یاں رنج ہے واں گیج
مطلب ہے کسی سے نہ علاقہ ہے کسی سے
لیویں گے صلا اس کا حسینؑ ابن علی سے
