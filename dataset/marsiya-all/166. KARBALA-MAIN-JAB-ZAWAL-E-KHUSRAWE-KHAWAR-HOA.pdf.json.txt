پہلا مرثیہ
در حال حضرت امام حسین علیہ السلام
بند 40

مطلع

کربلا میں جب زوال خسرو خاور ہوا
دوپہر میں قتل سب شپیرؑ کا لشکر ہوا
فاطمہ کا لاڈلا بے یار و بے یاور ہوا
ہر طرف سے نرغۂ فوج لعیں شہ پر ہوا
لاکھ تلواریں تھیں اور تنہا شہ دلگیر تھے
ایک سینہ چاند سا تھا اور ہزاروں تیر تھے

گرمیوں کی دھوپ وہ میدان وہ وقت زوال
چاٹتے تھے خشک ہونٹوں کو امام باکمال
تابش خور سے علیؑ کے لال کا چہرہ تھا لال
برچھیاں چلتی تھیں جب کرتے تھے پانی کا سوال
گھر کے لٹنے کا الم تھا زندگی سے یاس تھی
تیسرا فاقہ تھا اور سولہ پہر کی پیاس تھی

پاس نا اکبر تھے نا عباسؑ، نا ابن حسنؑ
یاس سے تکتے تھے لاشوں کو شہنشاہ زمن
چاک تھا مثل گل صد برگ نورانی بدن
صورت سوفار زخم تیر کھولے تھے دہن
سر جھکا جاتا تھا ہرنے پر امام پاک کا
غل تھا گرتا ہے نواسا سید لولاک کا

پینچ عمامے کے تیغوں سے کٹے تھے سر بہ سر
زخم پیشانی سے تھی ریش مبارک خوں میں تر
نوجواں بھائی کے مر جانے سے تھی ٹوٹی کمر
فرقت ہمشکل پیغمبر سے تھا زخمی جگر
داغ تھا دل پر فراق اصغر بے شیر سے
شانے تلواروں سے تھے مجروح بازو تیر سے

چار سو چھایا ہوا تھا شام کا ابر سیاہ
ابن زہراؑ کو کہیں ملتی نہ تھی جائے پناہ
زخم کھا کھا کر لعینوں سے یہ فرماتے تھے شاہ
ٹکڑے کیوں کرتے ہو کیا ثابت کیا میرا گناہ
اے ستمگاروں میں ابن شاہ خیبر گیر ہوں
فاطمہؑ کا لال ہوں سید ہوں بے تقصیر ہوں

تین دن گزرے کہ اس بن میں ہوں بے آب و طعام
میہماں تھا اور دیا تم نے نہ اک پانی کا جام
یہ نہ دھیان آیا کہ بیکس ہے امام
چھ مہینے کے مرے بچے کو مارا تشنہ کام
قتل کی اب بھی اماں دو مصطفےٰ کے واسطے
خون گردن پر نہ لو میرا خدا کے واسطے

خلق میں میرا نسب روشن ہے مثل آفتاب
میرا نانا ہے محمدؐ، صاحب اُم الكتاب
میری ماں صدیقہ کبریٰ ہے، بابا بو تراب
میرا بھائی ہے حسنؑ سا سرور والا جناب
گو کہ پیاسا ہوں مگر کوثر کا میں مختار ہوں
فضل خالق سے شباب خلد کا سردار ہوں

میں وہی ہوں دوش پر جسکو چڑھاتے تھے نبیؐ
میں وہ بیکس ہوں کہ جسکے ناز اٹھاتے تھے نبیؐ
میں وہ پیاسا ہوں زباں جسکو چُساتے تھے نبیؐ
میں وہی ہوں جسکو چھاتی پر سلاتے تھے نبیؐ
فاطمہ زہرا نہیں، بابا نہیں، نانا نہیں
آج کے دن کوئی میرا پوچھنے والا نہیں

ساتھ آئے تھے وطن سے جو وہ یاور مر گئے
جو مجھے مرنے نہ دیتے تھے وہ صفدر مر گئے
مر گیا میں جب سے عباس دلاور مر گئے
سامنے آنکھوں کے نیزہ کھا کے اکبر مر گئے
جسم تلواروں سے زخمی ہے جگر پر داغ ہیں
ایک دل شپیر کا ہے اور بہتّر داغ ہیں

خاک پر افتادہ ہیں یہ فاطمہؑ کے گلبدن
وہ علی اکبر ہیں وہ عباس وہ ابن حسن
کیا ندامت ہے کہ ان کو دے نہیں سکتا کفن
بعد مرنے کے بھی بیچاروں پہ ہیں رنج و محن
چھ مہینے کے بھی بچے نے کفن پایا نہیں
گرمیوں کی دھوپ ہے لاشوں پہ کچھ سایا نہیں

اتنی مہلت دو کہ دفن انکو کروں میں تشنہ لب
دھوپ میں جلتے ہیں لاشے ہے مرے دل پر تعب
غسل کو پانی نہیں کرنے کا میں تم سے طلب
یہ عباؤں کے کفن پہنے ہوئے ہوتے ہیں سب
اولیاء اللہ ہیں، شپیر کے ناصر ہیں یہ
آفتاب دیں ہیں یہ پاکیزہ و طاہر ہیں یہ

دفن کرنے دو کہ یہ مظلوم ہیں سب بے وطن
ان کے بدلے میرے لاشے کو نہ تم دینا کفن
بعد مردن بلکہ لے لیجو یہ کہنہ پیرہن
زخم کھائے، دھوپ بھی کھائے گا چہلم تک بدن
دھوپ سے کیا، سایہ الطاف باری چاہیے
آگے خالق کے بشر کو خاکساری چاہیے

سن کے حضرت کے سخن کہتے تھے یہ اہل ضلال
مہلت اکدم کی ملے تم کو یہ ہے امر حال
دفن قبروں میں کرو گے کسکو اے زہرا کے لال
اب کوئی دم میں یہ لاشے ہوئیں گے سب پائمال
دامن صحرا کے لاشوں کو کفن مل جائیں گے
خاک میں گھوڑوں کی ٹاپوں سے بدن مل جائیں گے

یہ سخن سن کر ہوئے خاموش شاہ انس و جاں
ذوالفقار حیدری نے عرض کی یہ ناگہاں
میں تمھارے صبر کے قربان یا شاہ زماں
میرے ہوتے کھا رہے ہو زخم شمشیر و سناں
جاؤں گی کس منھ سے میں شیر خدا کے سامنے
آبرو رکھ لو مری خیر النسا کے سامنے

آپ سے میداں میں لڑ سکتے ہیں یہ اہل خلاف؟
دیکھیے جوہر مرے مولا یہ ہے وقت مصاف
خلق میں مشہور ہوں میں برق دم خاراشگاف
ایک حملے میں صفیں لشکر کی کر دیتی ہوں صاف
ہر طرف اس دشت کیں میں زخمیوں کا ڈھیر ہو
میں ہوں شمشیر خدا، تم شیر حق کے شیر ہو

شہ نے فرمایا کہ اے تیغ علی مرتضیٰؑ
شرم آتی ہے لڑوں نانا کی امت سے میں کیا
گو یہ دشمن ہیں مگر پیارے ہیں بیٹوں سے سوا
حشر میں ان کو برائی کی سزا دے گا خدا
یہ مٹا دیں مجھکو، میں ان کو مٹانے کا نہیں
ہاتھ بے حکم خدا ان پر اٹھانے کا نہیں

اتنے میں پانی پہ اک ظالم نے مارا تیر کیں
آسماں ہلنے لگا، تھرا گئی رن کی زمیں
عرش سے آئی صداے فاطمہ کے نازنیں
صابر و شاکر کوئی تجھ سا زمانے میں نہیں
عرض اسدم رد نہ کر تو حیدری شمشیر کی
ہاں دکھا اے شیر قوت فاطمہ کے شیر کی

یہ ندا سن کر شہ عالم نے کھینچی ذوالفقار
یوں رجز پڑھ کر چلے اعدا پہ شاہ نامدار
میں محمدؐ کا نواسا ہوں، علیؑ کی یادگار
آج اس دو روز کے پیاسے کی دیکھو کار زار
میرے بابا کی شجاعت کا عرب میں شور ہے
زخمی ہاتھوں میں مرے دست خدا کا زور ہے

برق خاطف کی طرح چمکی جو تیغ حیدری
ہل گئی رن کی زمیں تھرایا چرخ چنبری
الاماں کہہ کر ہوئے پسپا جوانان جری
پڑ گئی دہشت سے ہر دشمن کے تن میں تھرتھری
ہوگئیں برہم صفیں، اعدا فنا ہونے لگے
روح نے تن اور تنوں سے سر جدا ہونے لگے

قہر حق آیا ہوئے جس صف کی جانب حملہ ور
کر دیے کشتوں کے پشتے شیر سے آئے جدھر
صاف دو ٹکڑے ہوا جس پر پڑی تیغ دو سر
بچ گیا وہ جو کہ بھاگا چھوڑ کر تیغ و سپر
تاب لا سکتے نہ تھے اعدا جو اس تلوار کی
ہر طرف غل تھا دو ہایٔ احمد مختار کی

کیا ترحم ہے میں اس لطف و عنایت کے نثار
مضطرب انکو جو دیکھا روک لی بس ذوالفقار
تیغ کے رکتے ہی نیزے ہو گئے سینے کے پار
ڈگمگا کر گر پڑے گھوڑے سے شاہ نامدار
آئی زہرا کی صدا ہے ہے مرا پیارا گرا
رو کے چلّائے ملائک عرش کا تارا گرا

در پہ خیمے کے حرم روتے تھے کھولے سر کے بال
شور تھا ہے ہے زمیں پر گر پڑا زہرا کا لال
کہتی تھی زینب انہیں پردے کا اب مجھکو خیال
ہائے ہوتی ہے مری اماں کی کھیتی پائمال
بیبیو! بہر خدا خیمے سے جانے دو مجھے
قتل ہوتا ہے مرا بھائی بچانے دو مجھے

پیٹ کر سر کو یہ چلّاتی تھی بانو دل جلی
میرا سید ذبح ہوتا ہے بچاؤ یا علیؑ
مر گیا اکبر چھری میرے کلیجے پر چلی
رانڈ اب ہوتی ہوں میں فریاد اے حق کے ولی
ہے ہجوم اشقیا سبط شہ لولاک پر
آپ کی گودی کا پالا لوٹتا ہو خاک پر

بیبیوں کے ساتھ بچے پیٹتے تھے اپنا سر
ہائے عمو کوئی کہتا تھا کوئی ہے ہے پدر
ماں سے بولا حضرت شپّر کا تب چھوٹا پسر
کون یہ بیکس زمیں پر لوٹتا ہے خوں میں تر
مارتے ہیں برچھیاں، کوئی ترس کھاتا نہیں
رن میں بیکس کے بچانے کو کوئی جاتا نہیں

پیٹ کر سر ننھے ہاتھوں سے سکینہ نے کہا
ہائے بھیا یہ مرے بابا پہ ہوتی ہے جفا
مان سے تب گھبرا کے عبداللہ یہ کہنے لگا
ہے غضب میدان کیں میں قتل ہوتے ہیں چچا
پردہ خیمے کا اٹھا کر میں بچانے جاؤں گا
بن کے عمو کی سپر تیغیں بدن پر کھاؤں گا

کہہ کے یہ خیمے کی ڈیوڑھی سے چلا وہ ننگے سر
رو کے مادر نے کہا اے لال جاتے ہو کدھر
کس طرح شہ کو بچاؤ گے مرے نور نظر
اماں واری، مار ڈالے گا کوئی بیداد گر
مڑ کے تو دیکھو ادھر ڈیوڑھی سے چلاتی ہوں میں
تم نہیں آتے تو لو باہر نکل آتی ہوں میں

وہ یہ کہتا تھا کہ اب گھر میں نہیں آنے کے ہم
قتل ہوتے ہیں چچا گھر میں میں بیٹھوں ہے ستم
بابا صاحب کی صدا آتی ہے مجھ کو دمبدم
اے مرے پیارے نہیں رتبے میں تو قاسم سے کم
جان پر کھیلا ہوں میں عزت خدا کے ہاتھ ہے
آخری وقت اب ہمارا اور چچا کا ساتھ ہے

پیٹتی ماں رہ گئی میداں میں پہونچا وہ صغیر
خاک پر بیٹھا تھا خوں میں تر دو عالم کا امیر
کھینچے خنجر گرد اک پیاسے کے تھے بارہ شریر
مارتا تھا کوئی نیزہ کوئی برچھی کوئی تیر
یاد حق میں قبلہ رو جھکتے تھے ہر دم خاک پر
تھی دعائے بخشش امت زبان پاک پر

دیکھ کر تلواریں ننگی ڈر گیا وہ گلعزار
ہلتے تھے کانوں کے بندے کانپتا تھا جسم زار
بیکسی پر شاہ کی ننھا سال دل تھا بیقرار
کہتا تھا یہ کیا ستم ہے اے گروہ نابکار
فاطمہؑ کا ناز پرور صاحب توقیر ہے
مارتے ہو کیوں؟ مرے عمو کی کیا تقصیر ہے

اے لعینوں تین دن سے بھوکے پیاسے ہیں چچا
قتل سید کا نہیں کافر کے مذہب میں روا
یہ تو احمد کا نواسا ہے، علی کا لاڈلا
ان کے بدلے کاٹ ڈالو تیغ سے میرا گلا
ہاتھ اٹھاؤ قتل سے للہ عمو جان کے
ہنسلیاں لے لو مری گردن کی بندے کان کے

کہہ کے یہ لپٹا چچا سے وہ حسنؑ کا گلعذار
ننھی باہیں ڈال دیں گردن میں شہ کی ایکبار
غش سے آنکھیں کھول کر بولے یہ شاہ نامدار
نکلے کیوں خیمے سے؟ عمو اس محبت کے نثار
مستعد قاتل ہیں میرے ذبح کرنے کے لیے
ماں کو چھوڑ آئے مری گودی میں مرنے کے لیے

مل چکے عمو سے بس اے لال جاؤ ماں کے پاس
ہو چکی ہے اک جواں بیٹے سے اس بیوہ کو یاس
قتل گر تم بھی ہوئے کس کی رکھے گی پھر وہ آس
پیٹتی رن میں چلی آئے گی ہو کر بے حواس
خوں میں بھر دیں گے لعیں اس چاند سی تصویر کو
روح شپّر سے خجل کرتے ہو کیوں شپیر کو

منھ سے منھ حضرت کے مل کر وہ یہ کرتا تھا بیاں
چھوڑ کر اس حال میں حسرت کو میں جاؤں کہاں
اب نہ بہنوں کی محبت نہ یاد آتی ہے ماں
یاں تلک قسمت نے پہونچایا ہے یا شاہ زماں
صدقے ہو کر لاشۂ اصغر پہ میں مر جاؤں گا
آپ سے پہلے یہ ننھا سا گلا کٹواؤں گا

اتنے میں شپیر کو شپّر کی یہ آئی صدا
اے برادر تیری مظلومی کے صدقے مجتبےٰؑ
یہ غلام باوفا ہے اس کو ہونے دو فدا
آج میں ہوتا تو تم سے پہلے کٹواتا گلا
گھر سے آیا ہے یہ تحصیل سعادت کے لیے
اس کو بھی مرنے دو امت کی شفاعت کے لیے

سنکے بھائی کی صدا رونے لگے شہ زار زار
وا دریغا ہر طرف سے پھر ہوئی تیغوں کی مار
اک ستمگر نے جو ماری سر پہ تیغ آبدار
اپنے ہاتھوں پر لیا بچے نے اس ظالم کا وار
خون پہنچوں سے بہا شہ کی عبائے پاک پر
گر پڑے وہ ننھے ننھے ہاتھ کٹ کر خاک پر

یا علمبردار کہہ کر تب پکارا وہ صغیر
ہاتھ میرے کٹ گئے اے بیکسوں کے دستگیر
حرملہ نے ننھی سی گردن پہ مارا ایک تیر
شہ کی گودی میں گرا غش کھا کے دو ماہ منیر
ہچکیاں لیں لب ہلے آنکھیں پھرا کر مر گیا
شاہ روتے رہ گئے، وہ مسکرا کر مر گیا

رو کے چلّائے شہ دیں ہائے اے دلدار ہائے
ہائے بیکس ہائے ہمدم ہائے اے غمخوار ہائے
ہائے تیری جان پیارے! ہائے تیرا پیار ہائے
ہائے یہ آنکھیں یہ ابرو، ہائے یہ رخسار ہائے
جان اپنی کھو گئے میرے بچانے کے لیے
آخری وقت آئے تھے میرے رُلانے کے لیے

www.emarsiya.com