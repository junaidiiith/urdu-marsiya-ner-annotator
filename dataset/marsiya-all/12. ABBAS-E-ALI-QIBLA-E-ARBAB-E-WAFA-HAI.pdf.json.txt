Marsiya eMarsiya

عباس علی قبلہ ارباب وفا ہے
خورشید سپہر کرم لطف و عطا ہے
ثابت قدم جادہ تسلیم و رضا ہے
شمشیر خدا ہے خلف شیر خدا ہے
کس شوق سے صدقے ہوا فرزند نبیؐ کے
قربان علمدار حسین ابن علی کے

سقائے حرم نام ہے اس شیر ژیاں کا
دل غم سے بھر آئے نہ کیوں ہر پیر و جواں کا
یہ چاہ تھی کوثر کی یہ شایق تھا جناں کا
قطره نہ بہشتی نے پیا آب رواں کا
تھے پیاس سے لب خشک پہ دریائے سخا تھا
وہ کر گیا دنیا میں جو کچھ حق وفا تھا

اللہ رے اقبال زہے عزت و توقیر
ارشاد کریں قوت بازو جسے شپیرؑ
سرتا بہ قدم حیدر کرار کی تصویر
ضرغام وفا حامیٔ دیں صاحب شمشیر
پیدا ہے شجاعت رخ گلفام سے اسکے
شیروں کے جگر کانپتے ہیں نام سے اسکے

کیا حسن ہے کیا کہ رعب ہے کیا شیر جواں ہے
کیا زور ہے کیا دبدبہ کیا شوکت و شاں ہے
صناعیٔ حق اس کے سراپا سے عیاں ہے
ہر عضو کی خوبی پہ لطافت نگراں ہے
شیون ہے بپا تعزیہ داروں کے مکان میں
ذکر قد و قامت سے قیامت ہے جہاں میں

اللہ نے بخشی ہے عجب نام کو تاثیر
شیعوں کی پناہ اور مدد کے لئے شمشیر
وہ مشکل لاحل جو نہ حل ہو کسی تدبیر
یا حضرت عباس کہا پھر نہیں تاخیر
اعجاز و کرامت اسے کہیئے تو بجا ہے
بے دست ہے اور مثل علی عقدہ کشا ہے

عین اس کا وہ چشمہ ہے کہ فیض اسکا ہوا عام
یہ علم کا آغاز ہے اور شرع کا انجام
با سے برکت اور الف اول اسلام
ہے سین سعادت پہ اسی نام کا انجام
یہ اسم مقدس تو سعید از لی ہے
اعلی نہ ہو کیوں کر کہ شریک اسکے علی ہے

شیران جہاں اس کے تہور سے ہیں روباہ
رتبہ ہے بلند ایسا کہ افلاک ہیں کوتاہ
زور ایسا کہ ہے کوہِ گران مثل پرکاہ
رعب ایسا کہ ہوتا ہے یقین اسداللہ
حسن ایسا کہ خورشید کا منھ زرد ہوا ہے
پوسفؑ کا بھی بازار یہاں سرد ہوا ہے

سادات ہے اور شیر الٰہی کا پسر ہے
جرّار ہے ہنگام وغا لاکھ پہ در ہے
تیغ اس کی کلید در اقبال و ظفر ہے
آپ شہِ دین کی حفاظت کی سپر ہے
یاور ہو تو ایسا ہو جو صفدر ہو تو ایسا
عاشق ہو تو ایسا ہو برادر ہو تو ایسا

جس طرح محمد پہ فدا رہتے تھے حیدر
اِن کو بھی اسی طرح سے مے عشق برادر
حضرت کو بھی پیارے تھے یہ بیٹوں کے برابر
جوں سایہ نہ قدموں سے جدا ہوتے تھے دم بھر
فرماتے تھے جان و تن شپیر ہے عباس
قوت ہے مری اور مری شمشیر ہے عباس

فرماتے تھے حضرت تو انھیں قوت بازو
اور کہتے تھے یہ ہوں میں غلام شہِ خوش خو
حیدرؑ سے مشابہ تھا سراپا جو وہ گلرو
جب دیکہتے تھے شاہ تو بھر لاتے تھے آنسو
کہتے تھے نشانی ہے یہ احمد کے وصی کی
یہ میرے مرقع میں ہے تصویر علیؑ کی

کرتے تھے شہ دیں پہ خدا جان گرامی
اللہ نے کی ان پہ محبت کی تمامی
سروِ چمن دیں کے ہوئے عشق میں نامی
گردن میں تھا قمری کی طرح طوق غلامی
پروانۂ شمع رخ شاه شہدا تھا
بلبل کی طرح وہ گل زہرا پہ فدا تھا

جس دن سے مدینے سے چلے سید ابرار
عباسؑ نے کھولے نہ کمر سے کبھی بتہیار
راتوں کو بھی مانند قمر ر ہتے تھے بیدار
اور خیمے کے چوگرد پھرا کرتے تھے ہشیار
عاشق تھے زبس دوش محمد کے مکیں کے
اس پردے میں ہوتے تھے تصدق شہ دیں کے

فرماتے تھے یہ بارگہ شاہ امم ہے
کیا رتبہ میں کچھ خانہ کعبہ سے یہ کم ہے
اس گھر کا ادب فرض ہے جب تک مرا دم ہے
گرداوریٔ خیمہ نہیں طوف سے کم ہے
یہ احمد مختار کے پیاروں کا مکاں ہے
یہ عرش معلے کے ستاروں کا مکاں ہے

جب متصل مار یہ پہونچے شہ ابرار
اور حر دلاور سے ہوئی راہ میں تکرار
باگ اس نے جو پکڑی تھی تو پیدل تھا علمدار
اک ہاتھ میں تھی شہ کی رکاب ایک میں تلوار
تھراتے تھے یہ غیظ تھا عباس علی کو
حضرت کے قریب آنے نہ دیتے تھے کسی کو

شہ کہتے تھے شفقت سے چڑھو گھوڑے پہ بھائی
پیدل ہوئے کس واسطے کیا جی میں ہے آئی
کہتے تھے گوارا نہیں حضرت کی جدائی
ان قدموں سے ملتا چلے آنکھوں کو فدائی
آقا مرا جب راکب دوش نبویؐ ہو
کیوں کر نہ جلو میں مجھے چلنے کی خوشی ہو

میدان شہادت میں جو وارد ہوئے سرور
واں گھاٹ پہ اُترا ہوا تھا شام کا لشکر
برپا ہوئے ریتی پہ خیام شہ صفدر
پانی نہ کئی دن ہوا پیاسوں کو میسر
عباس کو پانی کے نہ ملنے کا الم تھا
بھائی کی بھی تھی فکر سکنہ کا بھی غم تھا

جب روز دہم دن میں صف آرا ہوئے اعدا
عباس علی نے بھی پرا فوج کا باندھا
پیغام یہ شہ نے پسر سعد کو بھیجا
لشکر سے جدا ہو کے ادھر چند قدم آ
ہمراہ کسی کو نہ وہاں لاؤں گا میں بھی
کچھ کہنا ہے تنہا ترے پاس آؤں گا میں بھی

سن کہ یہ سخن شاہ کا وہ فوج سے نکلا
ساتھ اس کے غلام ایک تھا اور ایک تھا بیٹا
تنہا چلے پاس اس کے ادھر سے شہ والا
فرمایا مرے ساتھ کوئی آوے نہ اصلا
پر بھائی کی تنہائی سے گھبراتے تھے عباسؑ
سایہ کی طرح پیچھے چلے جاتے تھے عباسؑ

اکبر بھی تھے ہمراہ شہنشاہ خوش اوقات
مر کر کہا حضرت نے کہ کیوں آتے ہو تم سات
تب جوڑ کے ہاتھوں کو یہ اکبر نے کہی بات
اُس کا بھی پسر ساتھ ہے اے قبلہ حاجات
ہم ساتھ نہ کیونکر ہوں کہ حضرت کے خلف ہیں
باطل کی طرف وہ ہے تو ہم حق کی طرف ہیں

عباس سے فرمانے لگے سبط پیمبر
تم ٹھرو یہیں میں ابھی آتا ہوں برادر
کی عرض علمدار نے تب قدموں پہ گر کر
اس کا بھی تو ہے ساتھ غلام اے شہ صفدر
کس طرح جلو میں یہ ہواہ خواہ نہ ہوئے
حضرت کا غلام آپ کے ہمراہ نہ ہوئے

الفت پہ علمدار کی روئے شہ ابرار
فرمایا کہ تنہائی مری تجہپہ ہے دشوار
اُس وقت کہاں ہوئے گا تو اے مرے غمخوار
جب ذبح کرے گا مجھے خنجر سے جفاکار
یہ جسم مرا ظلم کے تیروں سے چھنے گا
تلواریں چلیں گی تو سپر کون بنے گا

فرما کے یہ پیش عمر سعد گئے شاہ
سمجھایا بہت اس کو پہ سمجھا نہ وہ گمراہ
حجت ہوئی اتمام پھرے سید ذی جاہ
تیر آنے لگے لشکر کفار سے ناگاہ
روکیں سپریں چہروں پہ انصار جری نے
اور سینہ سپر کر دیا عباس علی نے

بازار اجل گرم تھا چلنے لگی تلوار
مارے گئے مولا کے رفیقان وفادار
پھر شہ کے یگانے ہوئے سر دینے پہ تیار
چھٹنے لگا تلواروں سے زہرا کا وہ گلزار
بے جاں ہوا دولھا بھی جو میدان ستم میں
اک حشر تھا کبریٰ کے رنڈاپے کا حرم میں

روتے تھے کھڑے خیمہ کے در پر شہ ابرار
اور لپٹا تھا شپیرؑ کے قدموں سے علمدار
تھی عرض یہی اے خلف احمد مختار
ہے اب تو غلام آپ سے رخصت کا طلبگار
سب فوج گئی جانب کوثر مرے مولا
اب دیکہیے خادم کے بھی جوہر مرے مولا

شہ کہتے تھے مجھ پر ہے عیاں تیری شجاعت
لیکن یہ نہ ہو گا یہ نہ ہو گا کسی صورت
اللہ رے سردار و علمدار کی الفت
وہ رو کتے تھے اور یہ کرتے تھے سماجت
تھا شہ کا یہ مطلب کہ نہ بھائی سے جدا ہوں
اور ان کو تمنا تھی کہ آقا پہ فدا ہوں

لپٹاتے تھے چھاتی سے انھیں سبط پیمبر
یہ جوڑے ہوئے ہاتھوں کو جھکتے تھے قدم پر
فرماتے تھے شہ ہم کو رلاؤ نہ برادر
لو جاؤ نہ روکیں گے جو مرضی ہے سو بہتر
قاسمؑ کی طرح داغ تمھارا بھی سہیں گے
اب منھ سے بہ جز شکر خدا کچھ نہ کہیں گے

کہنے کو کہا یہ پہ ہوا صدمہ جان کاہ
فرمایا تڑپ کر کہ کمر ٹوٹ گئی آہ
ڈیوڑی پہ لگے پیٹنے آ کر حرم شاہ
غل سن کے یہ بولے پسر سعد کے ہمراہ
منگوا تو خبر خیمہ شاہ شہدا کی
یہ غل ہے کہ ہلتی ہے زمیں کرب و بلا کی

دو بھانجے اور ایک بھتیجا ہوا بے سر
اس طرح مگر روئے نہیں سبط پیمبرؐ
کچھ درد ہے اس وقت کہ بیتاب ہیں سرور
آہوں کی صدا یاں چلی آتی ہے مکرر
رونے میں کئی بار دم سرد بھرا ہے
توسن تو کہ فریاد میں کیا درد بھرا ہے

ہنس کر پسر سعد ستمگار یہ بولا
فاقہ کئی دن سے ہے کوئی مر گیا ہوگا
سب بچوں میں شبیر سکینہ کے ہیں شیدا
سنتا ہوں کہ تھا پیاس سے ہونٹوں پہ دم اسکا
دنیا سے وہ مظلومہ سفر کر گئی ہوگی
رونے کا یہ غل ہے تو وہی مر گئی ہوگی

تب کہنے لگا شمر لعیں یہ نہیں زنہار
ہے صابر و شاکر پسر احمد مختارؐ
آتی ہے صدا ہائے برادر کی جو ہر بار
ہوتا ہے جدا سبط پیمبر سے علمدار
بے وجہ نہیں خیمے میں رونے کا یہ غل ہے
معشوق سے عاشق کے جدا ہونے کا غل ہے

اک لڑکی جو کہتی ہے بہ صد نالۂ و افغاں
فریاد ہے میں پیاس سے مرتی ہوں چچا جاں
بھر لا دو مری مشک کو دریا سے میں قرباں
بیٹی شہ بے کس کی سکینہ ہے وہ ناداں
عباس پہ گر کوہ ستم آج گرے گا
بے مشک بھرے نہر سے خالی نہ پھرے گا

یہ ذکر تھا جو فوج میں غل ہو گیا اک بار
گھوڑے کو اڑاتا ہوا آتا ہے علمدار
کاندھے پہ تو ہے مشک و علم ہاتھ میں تلوار
آمد میں ہے اک دبدبۂ حیدر کرار
جب تیغ کھنچی تہلکہ لشکر میں پڑے گا
کس کا یہ کلیجہ ہے کہ جو اُس سے لڑے گا

نورِ رخ عباس سے صحرا ہوا روشن
خورشید نظر آیا چراغ بہ دامن
میدان بلاخیز ہوا وادی ایمن
ہیبت بھی پر ایسی تھی کہ تھرا گئے دشمن
اللہ نے بخشا تھا عجب رعب نظر کو
تھا آنکھ ملانے کا نہ مقدور بشر کو

بولا کوئی کیا صاحب حشمت ہے یہ غازی
سر دفتر ارباب شجاعت ہے یہ غازی
لخت جگر شاہ ولایت ہے یہ غازی
فوج شہ ابرار کی زینت ہے یہ غازی
آفاق ہیں یہ جاہ و حشم کس کے لئے ہے
لائق یہ علم کے ہے علم اسکے لئے ہے

جعفرؑ کی طرح ولولۂ تیغ زنی ہے
ہم شوکت و حمزہؑ یہ شجاعت کا دھنی ہے
جوں شیر خدا قوت خیبر شکنی ہے
مظلومی شپیرؑ ہے خلق حسنی ہے
اجلال محمدؐ رخ زیبا سے عیاں ہے
سب شان بزرگوں کی سراپا سے عیاں ہے

اس کے قد و قامت کا نہیں دہر میں ثانی
پائی یہ کہاں سرو گلستاں نے روانی
شاداب ہے کس حسن سے گلزار جوانی
شیریں سخنی گل بدنی غنچہ دہانی
شوق اسکی قدم بوسی کا ہے چرخ بریں کو
کیا دیکھتا ہے رنگ سے جھک جھک کے زمیں کو

کیا دوش مبارک پہ ہے اوج علم شاہ
جنت کی ہوا اس کے پھریرے کی ہوا خواہ
پنچے سے خجل پنجۂ خورشید و رخ ماه
اللہ کا لفظ اس سے عیاں ہوتا ہے واللہ
دیکھو تو حشم بازوئے شاہ شہدا کا
سایہ سر پُرنور پہ ہے دست خدا کا

نور سر پُر نور سے اب ہے خود منور
چار آئینہ کو دیکھ کے حیرت میں ہے لشکر
کیا ہاتھوں میں زیبندہ ہیں دستانۂ حیدرؑ
کڑیاں ہیں ذرہ کی کہ ہیں شمشیر کے جوہر
قبضے میں فضا جس کے کماں دوش پر ایسی
شمشیر کا دم بند ہو جس سے سپر ایسی

نیزہ وہ کہ چار آئینہ فولاد کا توڑے
مر جائے عدو تیر کماں میں جو یہ جوڑے
وه تیغ کہ دشمن سے کبھی منہ کو نہ موڑے
پکڑے اجل اس کو یہ سسکتا جسے چھوڑے
گھوڑا وہ کہ بجلی کی تڑپ گرد ہوئی ہے
یہ گرم روش ہے کہ ہوا سرد ہوئی ہے

تب شمر سے بولا عمر سعد بد اختر
عباس کے تو رعب سے تھراتا ہے لشکر
نزدیک ہے اٹھ جائیں قدم فوج کے یکسر
اس غازی سے کر صلح تو ہے جنگ سے بہتر
تلوار چلی گر تو خدا جانیے کیا ہو
کچھ فکر کر ایسی کہ یہ بھائی سے جدا ہو

اس نحس نے کی سعد کے بیٹے سے یہ تکرار
حاکم ہے ترے حکم سے مجکو نہیں انکار
ظاہر ہے وفا داریٔ عباسؑ علمدارؑ
یہ بات نہ مانے گا نہ مانے گا وہ زنہار
خون اس کا پسینے پہ شہ دیں کے گرے گا
ہو جائے گا ٹکڑے پہ نہ بھائی سے بھرے گا

ہیں اہل وفا لختِ دل حیدرؑ صفدرؑ
دنیا کا نہ لالچ ہے انھیں نے طمع زر
ان کے نہ ڈگیں پاؤں اگر تن سے کٹے سر
یہ سیف الٰہی میں وفا ان کا ہے جوہر
ساونت ہیں نور نظر شاہ نجف ہیں
یہ جس کے طرفدار ہیں بس اسکی طرف ہیں

یہ کہہ کے وہ مکار چلا سوئے علمدار
اور غیظ سے یاں سُرخ ہوا روئے علمدار
غصے سے کھڑے ہو گئے سب موئے علمدار
بل کھانے لگے گیسوئے خوشبو کے علمدار
ابرو پہ تو بل آ گیا شمشیر کی صورت
دیکھا طرف شمر لعیں شیر کی صورت

شعلے کی طرح کانپ گیا ڈر سے وہ ناری
پیچھے بھی ہٹا اور بڑھا بھی کئی باری
دہشت میں یہ تقریر زباں سے ہوئی جاری
حاکم نے مجھے بھیجا ہے اے عاشق باری
غصہ کی نہ باتیں نہ لڑائی کے سخن ہیں
سن لیجیے کہ حضرت کی بھلائی کے سخن ہیں

فرمایا علمدار نے کہہ کیا ہے وہ پیغام
تب دست ادب جوڑ کے بولا یہ وہ خود کام
کرتے ہیں عبث آپ لڑائی کا سر انجام
حضرت کے تو ہے نام کی عاشق سر شام
مشتاق ملاقات کے سب چھوٹے بڑے ہیں
واں ہاتھوں میں نظریں لئے سردار کھڑے ہیں

چلیے مرے ہمراہ ادھر کو تو ہے بہتر
یاں آپ کی خاطر ہے علمداری لشکر
سالاری ہے واں لاکھ جوانوں کی مقرر
نکلا ہوا ہے کشتیوں میں خلعت پُرزر
جاگیر بھی ہاتھ آئے گی راحت بھی ملے گی
دولت بھی مدینے کی حکومت بھی ملے گی

کیوں آپ اٹھاتے ہیں ادھر پیاس کی ایذا
افسوس کرے ایسا جواں فاقے پہ فاقہ
واں پانی بھی موجود ہے کھانا بھی مہیا
حاکم تھیں لشکر کے تھیں مالک دریا
زنہار نہیں بغض و حسد اور کسی سے
ہم کو تو عداوت ہے حسین ابن علیؑ سے

فرزندوں کو گر آپ کے ہے تشنہ دہانی
لے آئیے ان کو وہ پئیں شوق سے پانی
شپیرؑ کی منظور نہیں پیاس بجھانی
حلق ان کا ہے اور خنجر براں کی روانی
احمدؐ سے نہ حیدر سے نہ زہراؑ سے ڈریں گے
پیاسا پسر فاطمہؑ کو ذبح کریں گے

اور دل ہے سکینہ کا اگر پیاس سے بے تاب
شپیرؑ کے بعد اس کو بھی کر دیویں گے سیراب
زینبؑ کی ردا چھینیں گے اور لیویں گے اسباب
پر آپ کی زوجہ کا بھلا دیویں گے نہ آداب
رسی سے بندھا عابدؑ بیمار چلے گا
حضرت کا پسر گھوڑے پہ اسوار چلے گا

عباس نے جس دم یہ سنی شمر کی تقریر
معلوم ہوا یہ کہ کلیجے پہ لگا تیر
سر تا بہ قدم کانپ گیا عاشق شپیرؑ
فرمایا ربان بند کر او ظالم بے پیر
میں عاشق شپیرؑ ہوں میں اہل وفا ہوں
سرتن سے جدا ہو یہ نہ بھائی سے جدا ہوں

اس تفرقہ سازی کا مزا تجھ کو چکھا دوں
ہے شرط کہ شمشیر کے شعلے سے جلا دوں
جوں حرف غلط دفتر عالم سے مٹا دوں
اک حملہ میں کیوں شام کے لشکر کو بھگا دوں
واقف نہیں کیا رتبہ سے اولاد علی کے
ظالم مرے منھ پر یہ سخن بے ادبی کے

وہ کیا ہے جفاکار تری فوج ہے کیا مال
ہوں باگ جو گھوڑے کی تو کر دوں ابھی پامال
اک جان دو قالب ہوں میں اور فاطمہ کا لال
آقا سے جدائی پس مردن بھی ہے اشکال
مر کر بھی شہِ دیں میں مری جان رہے گی
بھائی پہ مری روح بھی قربان رہے گی

روشن ہو مرا نام مجھے شمع امامت
بے سر ہوں وہ اور پہنوں میں سرکار کا خلعت
ہو باد شہ یثرب و بطحا کی شہادت
تب مجکو ملے شہر مدینہ کی حکومت
تحقیر ہے یہ منصب و جاگیر نہیں ہے
پھر خاک ہے دنیا میں جو شپیرؑ نہیں ہے

خلعت ترا کیا چیز ہے او ظالم بے پیر
یاں حلۂ فردوس ہے اور دامن شپیرؑ
مختار ہیں کوثر کے ہماری ہے یہ توقیر
منصب ہے غلامی شہ اور خلد ہے جاگیر
کچھ حشمت ظاہر کی ہمیں چاہ نہیں ہے
واں دولت دنیا ہے تو یاں دولت دیں ہے

مجھ کو تو نہ ہے بھوک نہ ہے تشنہ دہانی
غم یہ ہے کہ پیاسا ہے یداللہ کا جانی
آبِ دم شمشیر کی جب ہوگی روانی
پی لیویں گے ہم بازوؤں کے زور سے پانی
دریا کی طرف تیغ پکڑ کر جو جھکیں گے
جوں سیل ہزاروں کے نہ روکے سے رکیں گے

شہزادۂ عالم تو پیادہ چلے دم بھر
بیٹا مرا اسوار چلے گھوڑے کے اوپر
زہرا کی بہو بیٹیاں بلوے میں کھلے سر
زوجہ مری پر دہ میں ہو اوڑھے ہوئے چادر
آقا کا نہ دوں ساتھ میں ایسا تو نہیں ہوں
زینبؑ کی وہ لونڈی میں غلام شہ دیں ہوں

فرزند گرامی مرا اکبر پہ تصدق
چھوٹا مرا بیٹا علی اصغر پہ تصدق
زوجہ مری شپیرؑ کی خواہر پہ تصدق
سارا مرا گھر فاطمہ کے گھر پہ تصدق
سو جان گرامی سر شپیرؑ کے صدقے
عباسؑ علیؑ دختر شپیرؑ کے صدقے

واں شمر و علمدار میں ہوتی تھی یہ تقریر
یاں خیمہ کی ڈیوڑھی پہ کھڑے تھے شہ دلگیر
خیمے کے قریب آن کے اک ظالم بے پیر
چلایا کہ لو ٹوٹ گئے بازوئے شپیرؑ
اس فوج میں فرزند امیر نجف آیا
عباسؑ علمدار ہماری طرف آیا

اکبرؑ سے یہ بولا پسر مخبر صادق
کاذب ہیں جفا کار ہیں مفسد ہیں یہ فاسق
یہ بات نہیں رتبہ عباسؑ کے لائق
وہ ہے مرا شیدا مرا یاور مرا عاشق
بھائی سے کنارہ کبھی بھائی نہ کرے گا
عباس علی مجھ سے برائی نہ کر ے گا

ناموس نبیؐ میں بھی یہ چرچا ہوا اک بار
زینب نے کہا یہ تو نہ مانوں گی میں زنہار
کہنے لگی تب زوجہ عباسؑ علمدار
کیا ماجرا ہے بیبیو مجھ سے کرو اظہار
ہے دیر سے ایک شور بپا لشکر کیں میں
وارث مرا کیا قید ہوا لشکر کیں میں

بولی یہ سکینہ کہ چچی تم سے کہوں کیا
روتے ہیں کمر پکڑے ہوئے ہاتھوں سے بابا
اور کہتے ہیں آپس میں خوشی ہو کے یہ اعدا
عباسؑ ملا ہم سے شہ دیں ہوئے تنہا
اس صدمہ سے ننھا سا کلیجہ مرا شق ہے
میں پیاس بھی بھولی ہوں یہ عموں کا قلق ہے

چپکے سے سکینہ نے کہا جب یہ بصد یاس
غرق عرق شرم ہوئی زوجۂ عباس
گھبرائی ہوئی خیمے کی ڈیوڑھی کے گئی پاس
پھر سوچ کے کہتی تھی کہ بے جا ہے یہ وسواس
قوت شہ والا کی انھیں سے تو فقط ہے
عباس پھرے شہ سے نہ مانوں گی غلط ہے

میں روتی تھی شب کو تو یہ سمجھاتے تھے ہر بار
تم لونڈی ہو اور میں ہوں غلام شہ ابرار
سردار پہ کل ہوگا تصدق یہ علمدار
کچھ اپنے رنڈاپے کا نہ غم کیجو زنہار
فدیہ ہوں میں اسکا جو محمد کا خلف ہے
میری بھی سعادت ہے تمھارا بھی شرف ہے

بھائی کو وہ پیارے ہیں انھیں بھائی ہے پیارا
عاشق کہیں معشوق سے کرتے ہیں کنارا
یہ ننگ علمدار کو ہو گا نہ گوارا
قسمت ہی الٹ جائے تو اس کا نہیں چارا
لیکن فلک اس طرح سے گرتے نہیں دیکھا
بھائی کو کسی بھائی سے پھرتے نہیں دیکھا

اس سوچ میں پھرتی تھی سراسیمہ و مضطر
اس کا بھی نہ تھا ہوش کہ کب گر گئی چادر
رخ زرد تھا دل کانپتا تھا سینہ کے اندر
دھڑکا تھا کہ اب کیا کہیں گے آن کے سرور
یا رب نہ سنو میں کہ جدا ہو گئے عباسؑ
یہ غل ہو کہ بھائی پہ فدا ہو گئے عباسؑ

بھیجوں کسے رن میں جو مفصل خبر آئے
کیا وجہ جو گھر میں نہ شہ بحر و بر آئے
شمر ستم آرا کی نہ اُمید بر آئے
آپ آئیں دیا مشک و علم خوں میں تر آئے
کھل جائے کہ عاشق تھا شہ ہر دوسرا کا
شہرہ ہو جہاں میں مرے والی کی وفا کا

آخر کہا بیٹے سے کہ واری ادھر آؤ
باندھو کمر اور جنگ کے ہتھیار لگاؤ
تم شیر کے فرزند ہو میدان میں جاؤ
بتیاب ہوں اے لال خبر باپ کی لاؤ
تھے پانی کو دریا کے کنارے گئے عباسؑ
دیکھ آؤ تو لڑتے ہیں کہ مارے گئے عباسؑ

غیرت سے ہوئی جاتی ہوں میں بے کس و نا چار
کہتے ہیں عدو پھر گیا بھائی سے علمدار
صدقے گئی کہیو مری جانب سے بہ تکرار
کیا قہر ہے تم شمر سے کیوں کرتے ہو گفتار
وه تفرقہ انداز ہے مردود خدا ہے
شپیرؑ کے دشمن سے علاقہ تمھیں کیا ہے

کچھ پانی کے لانے کی کرو نہر سے تدبیر
حالت ہے سکینہؑ کی بہت پیاس سے تغیئر
گہوارے میں دم توڑتا ہے اصغرؑ بے شیر
کیا مشورہ ہے جنگ میں کیوں کرتے ہو تاخیر
تم صاحب شمشیر ہو فرزند علیؑ ہو
وہ کام کرو فاطمہؑ کی جس میں خوشی ہو

یہ سنتے ہی نو بادۂ عباس دلاور
خیمے سے چلا ہنسلیاں پہنے ہوئے باہر
ماں کہتی چلی پیچھے کہ جلد آئیو دلبر
گھبرا کے یہ کہتی چلی شپیرؑ کی خواہر
عباسؑ کی ہے خیر عبث روتی ہو بی بی
بچے کو بھلا ہاتھ سے کیوں کھوتی ہو بی بی

تھا در پہ ہجومِ حرم احمد مختار
نہوڑائے تھی سر زوجۂ عباس علمدار
کہتا تھا وہ معصوم لیے ہاتھ میں تلوار
کیوں روکا ہے جانے دو سوئے لشکر کفار
بابا تو مرے ہوئیں گے سرور پہ تصدق
ہو جاؤں گا میں بھی علی اصغرؑ پہ تصدق

کرتے ہیں مرے باپ پہ تہمت یہ ستمگر
اس جھوٹ کی دیتا ہوں سزا میں انھیں جا کر
دکھلاؤں گا ان کو میں وفاداری کا جوہر
پوتے ہیں علیؑ کے ہمیں مرنے کا نہیں ڈر
ہم اہلِ مروت ہیں وفا ختم ہے ہم پر
سر کاٹ کے رکھ دیتے ہیں آقا کے قدم پر

آنکھوں میں بھرے اشک وہ کرتا تھا یہ تقریر
لیتی تھی بلائیں شہ مظلوم کی ہمشیر
منھ چوم کے فرماتی تھی یہ بانوئے دل گیر
صدقے تری حرأت کے میں اے صاحب شمشیر
گھر میں چلو کیوں غصہ سے تھراتے ہو پیارے
رکتے نہیں جب غیظ میں تم آتے ہو پیارے

تہمت کوئی کر سکتا ہے بابا پہ تمھارے
یہ مکر و فریب اہل ثقاوت کے ہیں سارے
پھر جائے گا وہ بھائی پہ جو جان کو وارے
اس غصہ کو جانے دو کدھر دھیان ہے پیارے
عباس کا رتبہ شہ دل گیر سے پوچھو
قدر ان کی وفاداری کی شبیر سے پوچھو

کیا ہوتا ہے کہنے دو اگر کہتے ہیں گمراہ
تم بچے ہو واری ابھی میداں کی نہ لو راہ
یاں ذکر یہ تھا اور ادھر رو رہے تھے شاہ
ناگاہ ہوا شور میان سف جنگ گاه
لو غیظ میں فرزند امیر عرب آیا
تلوار علمدار نے کھینچی غضب آیا

یہ غل جو سنا زوجہ عباس نے اک بار
سرخی سی ہوئی چاند سے چہرہ پہ نمودار
پردے سے لگی دیکھنے رن کو وہ دل افگار
دیکھا کہ علمدار سے ہے چل رہی تلوار
سب سے کہا دیکھو یہ دغا ہے کہ وفا ہے
بھائی کو علمدار نے چھوڑا تو یہ کیا ہے

میداں میں چمکتی ہے یہ کس شیر کی شمشیر
کس کا ہے یہ نعرہ کہ نثار سر شپیر
اس وقت نہیں کرتے خوشی ظالم بے پیر
بخشا کسے منصب کسے دی خلعت و جاگیر
چھوڑی ہے علمداری تو وہ اوج کہاں ہے
سردار گیا فوج کا پھر فوج کہاں ہے

یہ کہتی تھی اور اشک تھے رخسار پہ جاری
ساتھ اس کے حرم کرتے تھے سب گریہ و زاری
پھر سبط پیمبر کو یہ ڈیوڑھی سے پکاری
کس شان سے لڑتا ہے غلام آپ کا واری
عباس کے ہاتھوں کی صفائی کو تو دیکھو
لاکھوں سے اکیلے کی لڑائی کو تو دیکھو

تھا مجکو تردد کہ ہوئی جنگ میں کیوں دیر
حضرت نے کیا منع کہ اعدا نے لیا گھیر
دشمن سے ملی آنکھ تو رکتے نہیں پھر شیر
کیا وجہ کہ عباس نے کھینچی نہیں شمشیر
اب مٹ گئے دھڑ کے کہ دغا کرتے ہیں عباسؑ
جو حق ہے غلامی کا ادا کرتے ہیں عباسؑ

کیا آپ کی الفت ہے اس الفت کے میں قربان
بیٹے کا خیال ان کو نہ اس دم ہے مرا دھیان
لڑنے میں بھی جاری ہے زبان سے یہی ہر آن
نقش قدم شہ پہ تصدق ہے مری جان
لاکھوں میں وہ تنہا ہیں یہ لونڈی ہے قلق میں
صدقے گئی کچھ کیجے دعا بھائی کے حق میں

شہ بولے دُعا کرتا ہے سینہ میں مرا دل
آساں کرے اللہ مرے بھائی کی مشکل
صادق ہے محبت میں وفاداری میں کامل
کس شوق سے طے کرتا ہے یہ عشق کی منزل
بھائی کا مرے ذکر وفا کرتی ہیں زہراؑ
سر کھولے ہوئے اسکو دعا کرتی ہیں زہراؑ

محبوب خدا ہیں ترے شوہر کے ثنا خواں
ہیں اس کی شجاعت کے معرف شہ مرداں
فرماتے ہیں رو کر کہ میں عباسؑ کے قرباں
اور جعفرؑ و حمزہؑ بھی ہیں شرمندۂ احساں
عباس سے سب ساکن افلاک خوشی ہیں
راضی ہے خدا پنجتن پاک خوشی ہیں

کس سے کہوں اس دم ہے جو صدمہ مرے دلپر
افسوس بچھڑتا ہے برادر سے برادر
وہ لڑتا ہے چلتے ہیں جگر پر مرے خنجر
بھائی کی محبت پہ فدا سبط پیمبر
دو روز کی اس بھوک کے اور پیاس کے صدقے
شپیرؑ وفاداریٔ عباس کے صدقے

اس نے کہا یہ منھ سے نہ فرمائیے شاہا
عباسؑ غلام آپ کا آپ اس کے ہیں آقا
کچھ اپنے رنڈاپے کا مجھے غم نہیں مولا
بانوؑ کو سہاگن رکھے حق ہے یہ تمنا
دنیا میں رہیں آپ سلامت یہ دُعا ہے
عباس سے سو ہوئیں تصدق تو بجا ہے

یاں ذکر یہ تھا اور ادھر فوج سے لڑتا
پہونچا پسر شیر الٰہی لب دریا
چو گرد سے سب فوج ستمگر ہوئی اک جا
سقائے سکینہؑ کے لئے گھاٹ کو روکا
تلواریں چمکتی تھیں علم سرخ کھلے تھے
دو لاکھ جواں ایک سے لڑنے کو تلے تھے

جس وقت کہ شبدیز کو غازی نے اڑایا
بجلی سا تڑپ کر صف اعدا میں در آیا
جس جس پہ پڑا تیغ علمدار کا سایا
آ کر ملک الموت نے بے سر اُسے پایا
وہ فرق پہ چمکی کہ اجل سر پہ کھڑی تھی
دریا کا کسے ہوش تھا جانوں کی پڑی تھی

اعدا کے تو رُخ مڑ گئے اور تیغوں کی دھاریں
سب ٹوٹ گئیں برچھیوں والوں کی قطاریں
کہتے ہیں ستم گر کسے روکیں کسے ماریں
قابو میں چڑھے اپنے تو سر تن سے اُتاریں
ہنگام وغا تیر کو ٹوکا ہے کسی نے
گرتی ہوئی بجلی کو بھی روکا ہے کسی نے

تانے ہوئے نیزوں کو سواران جفاکار
جوڑے ہوئے تیروں کو کمانوں میں کماندار
تلواریں اُپی ہاتھوں میں کھینچے ہوئے خونخوار
صف برچھیوں والوں کی بھی خونریزی کو تیار
غل تھا کہ علمدار حسینؑ آنے نہ پائے
سقائے حرم نہر تلک جانے نہ پائے

عباسؑ پکارے کہ ہم آتے ہیں خبردار
رہوار کی اب باگ اٹھاتے ہیں خبردار
جنگ اسد اللہ دکھاتے ہیں خبردار
پانی کے لئے نہر پہ جاتے ہیں خبردار
ہاں دیکھیں ذرا تیغ شہر روم کو تو روکیں
دریا کو تو روکا ہے بھلا ہم کو تو روکیں

پائی تھی عجب ہاتھ نے غازی کے صفائی
بس صاف تھی وہ جو کہ تہہ تیغ صف آئی
اعدا کو نظر ضربت شاہ نجفؑ آئی
جوں سیل فنا پھر نہ رکی جس طرف آئی
شعار تھی شرارہ تھی قیامت تھی بلا تھی
شمشیر تھی یا برق تھی یا قہر خدا تھی

جوں موج گریزاں ہوئی فوج ستم آرا
اعدا نے لیا گھاٹ سے دریا کے کنارا
وہ ڈوب مرے جن کو نہ تھا جنگ کا یارا
سرداروں کو چن چن کے علمدار نے مارا
اک دم میں نہ پیدل نہ سواروں کا پتہ تھا
خالی تھیں صفیں دشت ستم خوں سے بھرا تھا

سقائے سکینہؑ کو جو دریا نظر آیا
جوں شیر ترائی سے وہ پانی میں در آیا
سمجھی یہ ہر اک ماہی دریا قمر آیا
یا شمس فلک بام فلک سے اُتر آیا
ہوتی تھی چکا چوند یہ لہروں میں جھلک تھی
دریا کے حبابوں میں ستاروں کی چمک تھی

اللہ رے عکس رخ عباس کا جلوہ
دریا میں ملا آن کے اک حسن کا دریا
حیرانی سے پانی ہوا آئنیہ کا تختا
قطرہ ہر اک اس بحر کا تھا گوہر یکتا
پر تشنگیٔ شاہ سے مغموم تھے عباسؑ
تھے نہر میں اور پانی سے محروم تھے عباسؑ

چھوڑ آئے تھے بن پانی سکینہؑ کو جو بے تاب
خود پیاسے رہے اور کیا مشک کو سیراب
دریا سے چلا جس گھڑی وہ گوہر نایاب
گرد آ گئی پھر فوج ستم صورت گرداب
نے تیر نہ شمشیر کے پھل نے اُسے روکا
اعدا سے نہ رکنا پہ اجل نے اسے روکا

کیا کیا نہ لڑے مشک کو کیا کیا نہ بچایا
گہ چھاتی تلے زیر سپر گاہ چھپایا
جھک کر کبھی دامان سپر اس پہ اڑھایا
وہ تیر لیا سینے پہ جو مشک پہ آیا
پانی کے لئے خون میں تر ہو گئے عباسؑ
تلوار جب آئی تو سپر ہو گئے عباسؑ

حفظ علم شاہ بھی مشکیزہ کا بھی دہیان
دونوں کو بچانا بھی لڑائی کا بھی سامان
یہ ایک ادھر لاکھ اُدھر دشمن ایمان
تشنہ بھی گرسنہ بھی کئی دن ہے وہ ذی شان
مجروح تھا سر نیزوں سے چھاتی بھی چھنی تھی
اس پر بھی وہی زور وہی صف شکنی تھی

مشکیزہ کو لے نکلا تھا لڑ بھڑ کے وہ مہ رو
پر گھات میں لپٹے چلے آتے تھے جفا جو
تلوار کے وار اس پہ کئے پا کے جو قابو
ہیہات کہ شانوں سے قلم ہو گئے بازو
ہمت کے سبب سنبھلے رہے خانۂ زیں پر
جب مشک چھدی گر پڑے عباسؑ زمیں پر

پانی جو بہا مشک سے آنسو ہوئے جاری
چلّا کے کہا ہائے سکینہؑ کئی باری
رن میں دُہل فتح بجانے لگے ناری
سن کر کہا حضرت نے کمر ٹوٹی ہماری
بھائی کا جو صدمہ دلِ مضطر نے اُٹھایا
غش کھا کے گرے تھے مگر اکبرؑ نے اٹھایا

چلّائی یہ زینبؑ کہ غضب ہو گیا لوگو
بھائی کے الم میں نہ جئیں گے شہ خوش خو
عباسؑ کی زوجہ نے کہا پیٹ کے سر کو
بیوہ ہوئی پُرسا مرے وارث کا مجھے دو
اب سچ ہے کہ حضرت سے جدا ہو گیا بھائی
لو صاحبو بھائی پہ فدا ہو گیا بھائی

دریا کی طرف پیٹتے روتے چلے سرور
تھا ورد زباں ہائے اخی ہائے برادر
جاتے تھے کمر باپ کی تھامے ہوئے اکبرؑ
ریتی میں عجب حال سے پہونچے شہ صفدر
ہر گام پہ گر پڑتے تھے یہ زور گھٹا تھا
عمامہ نہ تھا سر پہ گریبان پھٹا تھا

ناگاه علمدار کا لاشا نظر آیا
اک بھائی کو اک بھائی تڑپتا نظر آیا
آلودۂ خوں چہرۂ زیبا نظر آیا
چلّائے کہ ہے ہے مجھے یہ کیا نظر آیا
شق مرا تو ہو گیا شپیرؑ کے صدقے
شپیرؑ تری خوں بھری تصویر کے صدقے

یہ کہہ کے گرے لاش پہ اور روئے لپٹ کر
چومے کبھی شانے کبھی منھ رکھ دیا منھ پر
عباسؑ نے کھولے نہ مگر دیدۂ انور
سر زانو پہ تب لے کے یہ کہنے لگے سرور
کیا شرم ہے کیوں آنکھیں نہیں کھولتے بھائی
ہم روتے ہیں تم منھ سے نہیں بولتے بھائی

آہستہ یہ کہنے لگا وہ شہ کا فدائی
ہمراہ سکینہؑ تو نہیں آپ کے آئی
اور دوسرے اس شرم سے ہے آنکھ چرائی
کچھ شمر کی باتوں سے مکدر نہ ہوں بھائی
شہ بولے کہ کھولو میں ان آنکھوں پہ فدا ہوں
نہ ساتھ سکینہؑ ہے نہ میں تم سے خفا ہوں

یہ سنتے ہی عباسؑ نے آنکھوں کو کیا وا
سوئے پسر فاطمہؑ بس پیار سے دیکھا
پھر شہ سے کہا سوئے علم کر کے اشارا
اس اپنی امانت کو اٹھا لیجئے آقا
رخصت ہے ہماری کہ کوئی دم میں مریں گے
اب حشر کے دن پھر اسے کاندھے پہ دھرینگے

اکبرؑ کے حوالے اسے کیجے تو ہے بہتر
لائق ہے علمداری کے ہم شکل پیمبرؐ
عباسؑ سے یہ کہنے لگے شپیرؑ یہ رو کر
اب مجھ کو علم چاہیئے دنیا میں نہ لشکر
سر کٹ کے سر نیزه علم ہوئیں گے بھائی
دنیا میں علم ہوگا نہ ہم ہوئیں گے بھائی

رونے لگے یہ کہہ کے شہ یثرب و بطحا
جو آئی یہ آواز کہ ہے ہے مرے بابا
کیا دیکہتے ہیں پھیر کے منھ کو شہ والا
سر ننگے چلا آتا ہے عباسؑ کا بیٹا
لب خشک ہیں رخ گرد یتیمی سے اٹا ہے
در ہلتا ہے کرتے کا گریبان پھٹا ہے

اس بچے کو گھبرا کے یہ شپیرؑ پکارے
عباسؑ نے کی عرض کہ صدقے میں تمھارے
پھر دیکھ لیں آنے دو اسے پاس ہمارے
کیوں چھوڑ کے مادر کو چلے آتے ہو پیارے
روتا تھا پہ جب گود میں مادر کی دیا تھا
چلتے ہوئے میں نے اسے کم پیار کیا تھا

سر پیٹتا ہاتھوں سے وہ معصوم جو پہونچا
عباسؑ علی کے تن مجروح سے لپٹا
ہر چند چھڑاتے تھے اسے سید والا
لیکن نہ جدا ہوتا تھا بابا سے وہ بچا
بھائی کا مرے ذکر وفا کرتی ہیں زہراؑ
سر کھولے ہوئے اسکو دعا کرتی ہیں زہراؑ

ہاتھوں میں اُٹھا لیتا ہوں میں دونوں کٹے ہاتھ
اور آپ کو تھامے چلیں گے شاہ خوش اوقات
ریتی سے ذرا اٹھیے تو اے قبلۂ حاجات
عباسؑ نے تب بیٹے سے رو کر یہ کہی بات
پانی نہ ملا گھر میں نہ میں جاؤں گا بیٹا
منھ اپنا سکینہؑ کو نہ دکھلاؤں گا بیٹا

تم رو رو کے ہم کو نہ رلاؤ مرے دلبر
گو میں نہیں شپیر سا آقا تو ہے سر پر
سمجھائیو سر پیٹ کے روئے گی جو مادر
اور حال مرا پوچھے جو شپیرؑ کی دختر
جو گذری ہے مجھ پر وہ سنا دیجو بیٹا
تیروں سے چھدی مشک دکھا دیجو بیٹا

یہ کہہ کے عجب درد سے عباسؑ نے کی آہ
جاں ہو گئی تن سے سفری آہ کے ہمراہ
بیٹا تو لگا پیٹنے اور رونے لگے شاہ
ہم شکل پیمبرؐ نے کیا نالۂ جاں کاہ
مصروف بکا روح شہِ عقدہ کشا تھی
لاشہ کے قریں گریۂ زہراؑ کی صدا تھی

خاموش انیسؔ اب کہ انہیں طاقت گفتار
کر عرض کہ یا حضرت عباسؑ علمدار
آقا تو مرا آپ سا ہو کل کا مددگار
اور ہوئے غلام ایسی مصیبت میں گرفتار
خادم کا جو مطلب ہو وہ اب جلد روا ہو
تم عقدہ کشا ہو پسر عقدہ کشا ہو


سلام
عجب وقت ہے اور عجب انجمن ہے
سلامی یہ محفل علیؑ کا چمن ہے
نہیں اُنگلیاں پانچ مصرعے ہیں گویا
مرے ہاتھ میں خمسۂ پنجتن ہے
سلامی یہ آلِ نبی پر محن ہے
کہ باره تو بازو ہیں اور اک رسن ہے
کھلا یہ دو رنگی سے برگ حنا کی
یہ رنگ حسینؑ اور وہ رنگ حسن ہے
گریباں مرا چھوڑ اے حرص دنیا
مرے ہاتھ میں دامن پنجتن ہے
یہ مٹی سے پرہیز اے جسم کب تک
کہ آخر یہی خاک ہے اور کفن ہے
کہا ماں نے اصغرؑ سے جاتے کہاں ہو
اشارا کیا قصد نہر لبن ہے
مکاں دیکھے معراج میں دو نبیؐ نے
کہ ہر ایک جنت میں پر تو فگن ہے
محل اک زمرد کا ہے رشک طوبیٰ
تو وہ دوسرا رشک لعل یمن ہے
کہا سرخ اور سبز کیوں ہیں یہ دونوں
دل اس وقت کچھ خود بہ خود نعره رن ہے
کہا حامل وحی عرش خدا نے
یوں ہی مرضی حضرت ذوالمنن ہے
کروں مختصر عرض ہے طول اس میں
یہ قصر حسینؑ اور وہ قصر حسنؑ ہے
