جلد اول
www.emarsiya.com
مرثیہ میر انیس

1
اے تیغ زباں جو ہر تقریر دکھا دے
اے دست قلم قوت تہریر دکھا دے
اے ذہن ر سا نظم کی تو قیر دکھا دے
اے حسن بیاں نور کی تصویر دکھا دے
صحبت ہے عجب گرم ہے دربار حسینی
سب بزم ہے مشتاق علم دار حسینی 

2
عباس علی اختر اقبال علی ہے
شوکت سے عیاں حشمت واجلال علی ہے
نقشہ ہے کہ آئینہ تمثال علی ہے
صورت ہے کہ تصویر خط و خال علی ہے
کس باپ نے آفاق میں پایا خلف ایسا
خاتم یہ جہاں کے نہیں درِّ نجف ایسا

3
سیاف غزا سرد وغا صفدر وجرار
ساونت اولو العزم جواں مرد وفادار
ذرّیت محبوب الٰی کا مددگار
لڑنے میں کبھی شہ کی سپر اور کبھی تلوار
شہرا ہو نہ کیوں بازوے شاہ شہدا کا
فرزند زبردست ہے وہ شیر خدا کا

4
دریا دل و دیں پرور و ذی رتبہ و ذی جاہ
شمشیر خدا باز وے فرزند ید الله
وہ شیر کہ اکدم میں الٹ دے صف جنگاہ
مانند علی سارے محبوں کا ہوا خواہ
احسان و کرم خلق میں کس پر نہیں اس کا
اقبال حشم میں کوئی ہمسر نہیں اس کا 

5
شمشاد خیابان ارم ہے وہ بہشتی
تاج سرار باب بہم ہے وہ بہشتی
سقائے یتیمان حرم ہے وہ بہشتی
پیاسا ہے گر بہر کرم ہے وہ بہشتی
شرمندہ نیستاں شہ مرداں کے پسر سے
بھر دیتے ہیں دریا کے بھی داماں کو گہر سے

6
گو دور ہیں پر اپنے غلاموں کا ہے کیا پاس
جس وقت کہ ہوتا ہے ہجوم الم ویاس
آتی ہے صدا دل سے کہ یا حضرت عباس
ہو جاتا ہے وہ ا مر کبھی جس کی نہ ہو آس
مانا که امامت سے وہ ممتا ز نہیں ہے
بتلاؤ یہ پھر کیا ہے جو اعجاز نہیں ہے

7
اللہ رے سرو چمن فاطمہ کا پیار
قمری کی طرح عشق کے دم بھرتے ہیں ہر بار
گردن کو رہا طوق غلامی سے سروکار
تھے عاشق شمع قد و رنگ گلِ رخسار
چھوڑا نہ کبھی ابن شہنشاہ عرب کو
بلبل تھے اگر دن کو تو پرواز تھے شب کو

8
عاشور کو جب دن میں صف آرا ہوئے بے پیر
خوں ریزی سادات کی ہونے لگی تدبیر
سب برچھیاں سیدھی ہوئیں چلوں سے ملے تیر
نیزے پہ جو نیزے تھے تو شمشیر پہ شمشیر
تیغیں جو کھنچین برق بھی خیر شرما گئی رن میں
ڈھالوں کی سیاہی سے گھٹا چھا گئی رن میں

9
تھوڑے سے جواں یاں کے بھی تھے رن میں صف آرا
آنکھ اُن سے ملانے کا نہ تھا شیر کو یارا
عباس سے کرتا تھا یہ ایک ایک اشارا
جو حکم تو نے لیں ابھی دریا کا کنارا
سو جاں سے نثارِ خلف شاہ نجف ہیں
ڈرتے نہیں مرنے سے کہ ہم رتق کی طرف ہیں۔

10
تھے قلب میں لشکر کے شہ ہے کس و بے آس
لخت دل زینب تھے ستاروں کی طرح پاس
ہتھیار سجے قاسم و اکبر تھے چپ و راس
اور آگے علم کھولے ہوئے حضرت عباس
سب بھائی بھی تولے ہوئے شمشیر کھڑے تھے
اک شیر کے پہلو میں کئی شیر کھڑے تھے

11
جب دوپہر آئی تو قیامت یہ ہوئی آہ
زینب کی کمائی پہ زوال آگیا ناگاہ
ہمیشر کے پرسے کو چلے تھے شہ ذی جاہ
جورن میں ہوا شور کہ مارا گیا نو شاہ
زبرا کی بہو گھر سے کھلے سر نکل آئی
ماں کو کھ کو پکڑے ہوئے باہر نکل آئی

12
چلاتی تھی کھیتی ہوئی مجھے راند کی پامال
اک شب کی دولہن چھوڑ گیا ہائے مرا لال
روتے تھے حسین آنکھوں پہ رکھے ہوئے رومال
غیظ سے عباس دلاور کا عجب حال
منہ سرخ تھا اور اشک بھی آنکھوں میں بھرے تھے
جھنجھلاے ہوے ہاتھ کو قبضے پہ دھرے تھے

13
تکتے تھے سوے فوج مخالف صف شبّیر
رہ جاتے تھے ہر صف کی طرف تول کے شمشیر
تھا غم سے بھتیجے کے جہاں آنکھوں میں اندھیر
کہتے تھے کہ مرجانے میں کی ہم نے بڑی دیر
پہلے ہی نہ کیوں اٹھ گئے ہستی کے چمن سے
نادم کیا قسمت نے حسین اور حسن سے

14
لٹتے ہوے شادی کے چمن دیکھ چکے ہم
پامال خزاں باغ حسن دیکھ چکے ہم
ٹکڑے ہوا دولھا کا بدن دیکھ چکے ہم
بیوہ ہوئی اک شب کی دولہن دیکھ چکے ہم
دشمن کو بھی یہ داغ نہ تقدیر دکھائے
اب دیکھیں ہمیں کیا فلک پیر دکھائے

15
اس ہاتھ کے اس تیغ کے مالک شہ دلگیر
قبضہ بھی نہ اپنا ہو تو بے کار ہے شمشیر
ہم قید ہوں شاید ہے یہی مرضی شبّیر
کچھ زور نہیں خیر پہن لیویں گے زنجیر
ہے نام سے مطلب نہ شجاعت سے غرض ہے
کو فقط آقا کی اطاعت سے غرض ہے

16
ناگاہ یہ میدان سے پکارے کئی گمراہ
شاید کہ ہو ئی ختم سپاہ شہ ذی جاہ
نعرہ کیا اکبر نے مثالِ اسد اللہ
باقی ابھی دو شیر ہیں اے لشکر روباہ
تو لے ہوے شمشیر دودم آتے ہیں رن میں
ہشیار کہ اب جنگ کو ہم آتے ہیں رن میں

17
سر دینے کو آئے گا مرے بعد وہ جرّار
جو لشکر اللہ و نبی کا ہے علم دار
بازوے شہ دیں خلفِ حیدر کرار
کونین میں مشہور ہے جس شیر کی تلوار
وہ سیل فناخوں میں ڈوبا جائے گی سب کو
حیدر کی لڑائی نظر آجائے گی سب کو

18
یہ سنتے ہی گھبرا گئے عباس خوش اطوار
سمجھے کہ چلا مرنے کو شبّیر کا دلدار
شبّیر کے قدموں پہ گرے آن کے یک بار
حضرت نے کہا کیا ہے ارادہ مرے غمخوار
کی عرض کہ جینے سے دل اب سیر ہے آقا
خادم کی سر افرازی میں کیا دیر ہے آقا

19
شہزادہ عالم کی سنی آپ نے تقریر
ہے پہلے علمدار سے مر جانے کی تدبیر
میں ذ بح ہوا جاتا ہوں بے خنجر و شمشیر
للہ انھیں رو کے یا حضرت شبّیر
موقع ابھی مرنے کا نہیں ان کے لیے ہے
آقا یہ غلام آپ کا کس دن کے لیے ہے

20
میداں میں یہ مرنے کے لیے جائیں میں دیکھوں
تیغ و تبر و تیر و سناں کھائیں میں دیکھوں
مقتل سے انھیں آپ اٹھا لائیں میں دیکھوں
شہزادیاں خیمے سے نکل آئیں میں دیکھوں
آقا کے پسر کو کوئی یوں کھو نہ سکے گا
یہ صبر تو خادم سے بھی ہو نہ سکے گا

21
شہ بولے ہمیں شاق ہے دونوں کی جدائی
گر ایک بھی بچھڑا تو ہماری اجل آئی
پاؤں گا کہاں تم نے اگر جان گنوائی
فرزند تو ممکن ہے پہ ملتا نہیں بھائی
اصغر ہے اگر اکبر مہرو نہ ملے گا
تم ہا تھ سے جاؤ گے تو بازو نہ لے گا

22
جس دن سے حسن گلشن ہستی سے سدھارے
واللہ کہ جینے کے مزے اُٹھ گئے سارے
جب تم کو جواں حق نے کیا اے مرے پیارے
زور آگیا ٹوٹے ہوئے بازو میں ہمارے
قوت تمھیں دل کی تمھیں طاقت ہو جگر کی
کیونکر تمھیں کھوؤں کے نشانی و پدر کی

23
ہوتا ہے بڑا بھائی کو بھائی سے سہارا
بھائی بھی وہ بیٹوں سے زیادہ جو ہو پیارا
چھوڑا نہیں تم نے تو کبھی ساتھ ہمارا
تکلیف کرو چند نفس اور گوارا
گھبراؤ نہ دنیا سے سفر جلدی کریں گے
بچپن سے سدا ساتھ رہے ساتھ مریں گے

24
سر دینے کی اکبر کو جو عجلت ہو تو جائیں
ہم خوش ہیں بھلا جا کے رضا ماں سے تو لائیں
گر ان کو گوارا ہو تو زینب کو رلائیں
جنت میں پہونچکر کہیں راحت بھی تو پائیں
دو دن سے مرے ساتھ گرفتار محن ہیں
اب ان کو نہ رو کو یہ بہت تشنہ دہن ہیں

25
سن کر یہ سخن رونے لگے حضرت عباس
کی عرض کہ خیر اب ہمیں رخصت سے ہوئی یاس
پیچھے وہ رہے ہو کے علم فوج کا جس پاس
تقدیر کرے یوں نہ کسی شخص کو بے آس
بابا سے ندامت مری قسمت میں لکھی تھی
زہرا سے خجالت مری قسمت میں لکھی تھی

26
فرمائیں گے عباس نے جان اپنی بچائی
یہ کون کہے گا کہ رضا رن کی نہ پا ئی
جو آپ کی مرضی مرا کیا زور ہے بھائی
اچھا علی اکبر کی بھی دیکھیں گے جدائی
جینے کی تو اب دل سے خوشی فوت ہے آقا
یہ زیست نہیں میرے لیے موت ہے آقا

27
تکرار کروں آپ سے یہ کیا مری طاقت
غیروں نے کیا سر سے اور حق رفاقت
ہاں سچ بھی ہے اے گو ہر دریائے صداقت
اعدا سے نہیں جنگ کی ہے مجھ کو لیاقت
حاضر ہے یہ شمیشر دو دم بھی انھیں دیجئے
رخصت نہیں ملتی ہے علم بھی انھیں دیجیے

28
مطلب نہ علم سے ہے نہ شمشیر سے کچھ کام
اب ہے نجف اور گریہ و زاری سحر و شام
لشکر کا نشان پاکے بھی قسمت میں نہ تھا نام
افسوس وہ آغاز ہوا اور یہ انجام
قسمت ہی بُری ہے نہیں تقصیر کسی کی
یوں بن کے بگڑ جائے نہ تقدیر کسی کی

29
رونے لگے سُن کر یہ سخن شید ابرار
فرمایا که آزردہ ہوے اے مرے غم خوار
تم جان ہو پھر جان کی رخصت تو ہے دشوار
تم سے تو زیادہ علی اکبر کا نہیں پیار
روکیں گے انھیں ہم جو ملال اس کا ہے بھائی
ہم کس کے ہیں بھائییہ علم کس کا ہے بھائی

30
گھٹتا ہے لہو بھائی کا آنسو نہ بہاؤ
تم کو یہ مناسب ہے کہ ہے کسی کو رلاؤ
کیوں روٹھ گئے پیار کریں ہم تمھیں آؤ
اکبر نہیں اب جائیں گے اچھا تمھیں جاؤ
کیا دم کا بھروسہ کہ چراغ سحری ہیں
کچھ پیش و پس اتنا نہیں ہم بھی سفری ہیں

31
تم بن ہمیں ممکن ہے کہ ہو زیست گوارا
نہ صبر کی طاقت ہے نہ اب رونے کا یارا
تم رن میں ہوئے قتل کہ سر ہم نے بھی وارا
اپنی بھی وہی راہ جدھر قصد تمھارا
الفت کے طریقے سے نہ منہ موڑیں گے بھائی
تم چھوڑو ہمیں ہم نہ تمھیں چھوڑیں گے بھائی

32
آقا نے جو الفت کییہ تقریر سنائی
سرخی سی رخ حضرت عباس پہ چھائی
جھک کر قدم شاہ پہ کی عرض کہ بھائی
عزت انہیں قدموں کے تصدق سے ہے پائی
تھا میں ۔۔۔۔۔۔۔۔۔۔۔۔۔۔۔۔۔۔۔ اسی امید کا آقا
ذرّہ کو دیا مرتبہ خورشید کا آقا

33
میں کیا تھا مجھے خاک سے حضرت نے کیا پاک
ورنہ مرا دوش اور نشان شہ لولاک
پایا ہے کسی نے بھی یہ تبہ تہ افلاک
ہاں کون سی نسبت ہے کہاں نور کہاں خاک
جو بے سرو ساماں ہو یہ ساماں اُسے مل جائے
اک مور جو ہوا تخت سلیماں اُسے مل جائے

34
میرے لیے جو کچھ ہے سو آقا کی بدولت
گوہر جو یہ پائیں ہیں سو دریا کی بدولت
ہے جلوہ گری طور کی موسیٰ کی بدولت
ادنیٰ بھی چمک جاتا ہے اعلیٰ کی بدولت
جان آئی ہے مردوں میں مسیحا کے قدم سے
ہوتے ہیں ہرے خشک شجرا بر کرم سے

35
جب لعل نے حیدر کے یہ کی عجز کی تقریر
اس وقت گہر بار ہوئے دیدہ شبّیر
فرایا کہ محبوب ہوں میں بے کس و دل گیر
کیا میں نے دیا حق نے عطا کی تمہیں توقیر
بخشی جو یہ خدمت علم خیر بشر کی
احسان مرا کیا تھا وصیت تھی پدر کی

36
دنیا میں کسی دن تمہیں راحت نہ ملی آہ
پیاسے رہے فاقے کئے تم نے میرے ہمراہ
اللہ و پیمبر مری غربت سے ہیں آگاہ
بابا سے شکایت نہ مری کیجیو للہ
بچپن سے مرے ساتھ تمھیں عشق دلیِ ہے
راحت کسی بے کس کی رفاقت میں ملی ہے

37
سُن سُن کے یہ تقریر شہ بے کس و بے آس
رویا کئے گردن کو جھکائے ہوئے عباس
ناگاہ سکینہ نے پکارا یہ بصد یاس
کیا کرتے ہو عباس چچا آؤ مرے پاس
جاتا ہے کلیجہ مرا پانی مجھے لا دو
اے ساقی کوثر کے پسر پیاس بجھا دو

38
اب اینٹھ رہی جاتی ہے زباں پیاس کے مارے
دم ہونٹوں پہ ہے موت کے آثار ہیں سارے
پہونچو مری فریاد کو صدقے میں تمھارے
گودی میں مجھے لے چلو دریا کے کنارے
بے خیری سب لوگ ہیں کیا لشکر شر میں
پانی جو نہ دیں گے تو چلی آؤں گی گھر میں

39
منہ تکنے لگے شاہ کا عباس دلاور
رو کر شہ بے کس نے کہا جاؤ برادر
تکتے ہیں کھڑے راہ در خلد پہ حیدر
کوثر کی سبیل اس سے نہ ہو گی کوئی بہتر
حاصل ہے وہ جو کچھ تمھیں مطلوب ہے بھائی
سقائی بہشتی کے لیے خوب ہے بھائی

40
عاشق ہیں سکینہ کے جو عباس علم دار
روتے ہوئے ڈیوڑھی پہ گئے خیمے کی یک بار
لپٹا کے گلے خوب بھتیجی کو کیا پیار
دکھلا کے زباں خشک یہ بولی وہ دل افگار
ہوئے گا یہ عالم نہ کسی تشنہ دہاں کا
تم حال تو دیکھو مری ننھی سی زبان کا

41
عباس نے فرمایا کہ ہاں سچ ہے مری جاں
تم تین شب و روز سے پیاسی ہو میں قرباں
ہیں قاتل سادات وہ ہم جن کے ہیں مہماں
ہو جاتا ہے اب پانی کے ملنے کا بھی سامان
شرم آتی ہے تم کو تونہ لے جائیں گے بی بی
ہم نہر سے مشکیزے کو بھر لائیں گے بی بی

42
وہ بولی مجھے لیتے چلو صدقے میں تم پر
عباس یہ بولے کہ خفا ہوں گے برادر
تم فاطمہ کی پوتی ہو شبّیر کی دختر
شہزادیاں پردے سے نکلتی نہیں با ہر
لونڈی تلک اس گھر کی کھلے سر نہیں نکلی
فضہ کبھی بے مقنع و چادر نہیں نکلی

43
یہ سنتے ہی دی مشک سکینہ نے چچا کو
حاصل ہوئی رخصت خلف شیر خدا کو
یہ روئے کہ غش آگیا شاہ شہدا کو
غل تھا کہ چلے حضرت عباس وغا کو
گھوڑے پہ چڑھے کھینچ کے ایک آہ جگر سے
اکبر کو صدا دی کہ خبردار پدر سے

44
کی عرض جناب علی اکبر نے بصد یاس
ہم اس داغ سے بابا کے بھی جینے کی نہیں آس
ساتھ آپ کے آؤں کہ میں حضرت کے رہوں پاس
تب جوڑ کے ہاتھوں کو یہ کہنے لگے عباس
عمو کی عبث فکر ہے بابا کو نہ چھوڑو
اس وقت میں تنہا مرے آقا کو نہ چھوڑو

45
میدان میں عباس دلاور کی ہے آمد
ہر صف میں یہ ہے شور کہ صفدر کی ہے آمد
سب کہتے ہیں کرار کے دلبر کی ہے آمد
یہ اور کی آمد نہیں حیدر کی ہے آمد
ارم میں الٹ دے گا ورق فوج کی صف کا
رخ ہے سوئے دریا خلف شاہ نجف کا

46
غمخوار امام زمن آتا ہے خبردار
بازوئے حسین و حسن آتا ہے خبردار
لڑنے کو بڑا تیغ زن آتا ہے خبردار
ابن شہ خیبر شکن آتا ہے خبردار
غصے میں ہے غازی نہ اجل سر سے ملے گی
کانپے گی زمیں آج وہ تلوار چلے گی

47
دامن سر غازی پہ لٹکتا ہے علم کا
کاہم خورشید بھی منہ رشک سے تکتا ہے علم کا
ہر گام پہ اقبال چمکتا ہے علم کا
بجلی نہیں پنجہ یہ لچکتا ہے علم کا
کسی جنگ میں ایسے علم نور کھلے ہیں
پرچم نہ کہو موے سر حور کھلے ہیں

48
کس شان سے اڑتا ہوا آتا ہے پھرہرا
طوبیٰ کو عروج اپنا دکھاتا ہے پھرہرا
لہرا کے سر عرش پہ جاتا ہے پھرہرا
ساتھ اپنے ہوا خلد کی لاتا ہے پھر ہرا
ایسی کوئی جنت میں رواں نہر نہ ہو گی
سر چشمہ کوثر میں بھی یہ لہر نہ ہوگی

49
لشکر میں یہ غل تھا کہ وہ غازی نظر آیا
دیں پرور و ابرار و نمازی نظر آیا
بازو کے شہنشاہ حجازی نظر آیا
بجلی سا تڑپتا ہوا تازی نظر آیا
لرزہوا اندام شجاعان عرب کو
آمد اسد اللہ کی یاد آگئی سب کو

50
دیکھا جو علم رفعت طوبیٰ نظر آئی
پنجے میں ضیائےید بیضا نظر آئی
نا بندگی برق تجلّے نظر آئی
کوسوں وہ زمیں نور کا دریا نظر آئی
سایے نے سماں دشت پہ نایاب دکھایا
خورشید کو لطف شب مہتاب دکھایا

51
چہرے نے عجب نور کی صورت میں دکھائی
گرتی ہوئی بجلی صف دشمن میں دکھائی
گردوں کی صفا وشت کے دامن میں دکھائی
ذروں نے تاروں کی چمک بن میں دکھائی
غیرت سے سفیدی تھی رخ چرخ بریں پر
نقش سم تو سن مہ کامل تھی زمیں پر

52
جادہ کو یہ دعویٰ تھا کہ میں کاہ کشاں ہوں
کرتی تھی زمیں ناز کہ میں نور فشاں ہوں
پلہ مرا بھاری ہے کہ رتبہ میں گراں ہوں
فرزند علی جس کا مکیں ہے وہ مکاں ہوں
کیا اس کو مرے رتبہ اعلیٰ کی خبر ہے
یاں چاند بہتر ہیں وہاں ایک قمر ہے

53
استادہ ہے یہ ماہ نبی ہاشم ذی قدر
دکھلائے تو اس شکل و شمائل کا کوئی بدر
یہ دوش یہ بازو یہ گلو، یہ کمر و صدر
یہ عارض و گیسو سحر عید و شب قدر
یاں کون سی نسبت ہے تری شمس و قمر کو
ایک رات کو قربان کروں ایک سحر کو

54
پیشانی پر نور سے ہے دن میں اُجالا
روؤ خط رخسار وہ مہتاب میں ہالا
ابرو ہیں کہ سر تیز سرو ہی کا ہے بالا
پلکیں نہیں جھپکیں یہ ہے لشکر تہ و بالا
دیکھے سے اڑیں ہوش نہ کیوں اہل حسد کے
آنکھیں تو ہیں آہو کی پہ تیور ہیں اسد کے

55
جلتے رہیں کیوں کر نہ مہ و خور سحر و شام
ہے حسن کی آتش سے بھوکا رخِ گل فام
خال اور خط سبز وہ دانہ ہے تو یہ دام
ہے سب دل عالم کی اسیری کا سر انجام
ہینی کو جو دیکھو تو عجب شوکت و شان ہے
یہ حسن علم دار کے لشکر کا نشان ہے

56
اک جا تو منا سب نہ تھے دو مردم بیمار
صالح نے اٹھا دی ہے فقط نور کی دیوار
اک شاخ ہے یا دو گلِ بادام ہیں اظہار
یا یہ الفِ ماه دو ہفتہ ہے نمودار
خوشبوئے گلستان ارم اس میں بھری ہے
گویا ورق زر پہ کلی گل کی دھری ہے

57
یاقوت لب سرخ ہیں ذنداں دُر مکنوں
دیکھے سے عقیق جگری کا بھی ہے دل خوں
کس چیز سے نسبت دہن تنگ کو میں دوں
نایاب ہے حقا کی طرح طائر مضمون
حال ان کا نزاکت سے کھلے گا نہ کھلا ہے
یاں باب سخن بند ہی رکھئے تو بجا ہے

58
آتی ہے صدا صاف قلم سے دم ترقیم
ہے جو ہر فرد اس کی نہ ہو کی کبھی تقسیم
بیٹی ہے الف زلف بے لام اور دہن میم
جو حرف ہے قرآن کا وہ ہے لائق تعظیم
وصف دہن تنگ میں دقت تجھے کیا ہے
کافی ہے بس اتنا ہی کہ اسرار خدا ہے

59
آتی ہے ثنائے دُر دندان زباں پر
تقریر کے رشتے میں پروتا ہوں میں گوہر
ہیرے کے نگیں اُن سے ہوں کس طرح برابر
یہ بہر شرافت کے ہیں موتی تو وہ پتّھر
ہنسنے میں جو پڑ جاتا ہے عکس اُن کا فلک پر
بھی تڑپ جاتی ہے دانتوں کی چمک پر

60
دل کس کا نہ گردن کی صفائی پہ ہو قرباں
مہتاب کو ہے جس کے گلے ملنے کا ارماں
گویا کہ ہلالِ شب اول ہے گریباں
شانوں کی نشان اسد حق سے ہے کیا شاں
حیراں تھی نظر دوش مبارک یہ کماں ہے
یاقوت میں خورشید جہاں تاب عیاں ہے

61
ہیں بازوئے عباس کہ شایع شجر حُسن
پڑتی ہے سدا نور پہ جن کی نظر حُسن
گھر حسن کا سینہ ہے تو بازو ہیں درِ حُسن
طالع ہے کیف دست سے مہر سحر حُسن
ان ہاتھوں سے ہم دست کفِ حور نہیں ہے
خورشید کے نیچے میں بھییہ نور نہیں ہے

62
ہر چیز علم دار نے پائی ہے علی کی
اللہ نے تصویر بنائی ہے علی کی
پنجہ ہے علی کا تو کلائی ہے علی کی
ان انگلیوں میں عقدہ کشائی ہے علی کی
ورثہ میں ہے زور ان کو ملا جد و پدر سے
ہلکا در خیبر کو سمجھتے ہیں سپر سے

63
دیکھو تو کسی شیر نے پایا ہے یہ سینہ
حصے میں اسی چاند کے آیا ہے یہ سینہ
حق نے ید قدرت نے بنایا ہے یہ سینہ
سینے سے ید اللہ نے لگایا ہے یہ سینہ
فرماتے ہیں عاشق ہوں میں اس رشک کمر کا
یہ سینہ سپر ہووے گا زہرا کے پسر کا

64
ہے تا بہ عدم ذہن رسا دوڑ کے جاتا
لیکن کہیں مضمون کمر کو نہیں پاتا
ہے بال یہ دُر بخف میں نظر آتا
مثل رگ گل تاب نزاکت نہیںیا تا
اس رشتے سے محکم کمر مرتضوی ہے
نازک تو ہے پر دین کی پشت اس سے قوی ہے

65
شمشاد سے بالا قدِ بالائے مبارک
در پیش ہے اب وصفِ قدم ہائے مبارک
تعویز شفا نقشِ کفِ پائے مبارک
جس جا گذر ان کا ہو وہ ہے جائے مبارک
واں آتے ہیں سجدے کو ملک عرش بریں کے
احسان یہ انھیں پاؤں کے ہیں سر پہ زمین کے

66
ہر شخص تھا حو رخ عباس فلک جا
تھا شور فلک پر کہ زمیں کا ہے یہی ماہ
ہر لب پہ سخن تھا کہ رہے قدرت الله
ہر چشم یہ کہتی تھی کہ جلوہ ہے عجب واہ
غازی تھا جہاں پتلیاں مردم کی اُدھر تھیں
حوریں بھی دریچوں سے نکالے ہوئے سر تھیں

67
واں پر ہوئی تھی فوج سقر موج مرتب
اک دل ہیں مہیاے زد و کشت صفیں سب
چلوں سے اُدھر ملتے گلے تیر ستم سب
جان اسد اللہ بڑھا چھیڑ کے مرکب
چلائے یہ لشکر کے پاہی غضب آیا
بپھرا پسر شیر الٰہی غضب آیا

68
ہمت کا سخن تھا کہ فنا فوج کو کر دے
اقبال پکارا کہ زمیں لاشوں سے بھر دے
دل نے کہا سرداروں کے سر کاٹ کے دھر دے
نصرت کی دعا تھی کہ خدا تجھ کو ظفر دے
تحریر ہو یہ فتح ترے نام نکو پر
ہر دم تری شمشیر رہے فرق عدو پر

69
یہ نام سدا خلق میں نامی رہے تیرا
ہر صبح شپہ شرق سلامی رہے تیرا
محکوم ہراک کوفی و شامی رہے تیرا
تو جس کا پسر ہے وہی حامی رہے تیرا
وامان علم فرق پہ ہو سبط علی کے
اور تو رہے سایہ میں حسین ابن علی کے

70
جب غیظ سے اشعار رجز پڑھنے لگا شیر
جھک جھک گئے خوں ریزوں کے سر صورت شمیشر
صف تہ و بالا ہوئی شکل زبر و زیر
کچھ پیش نہ جائے گا رہا غل یہی تا دیر
یہ تیزی تقریر کوئی لائے کہاں سے
بے تیغ کٹے جاتے ہیں شمشیر زباں سے

71
گھبرا کے بڑھا خود پسر سعد بد انجام
عباس سے کی عرض کہ اے صاحب صمصام
سن لیجئے کچھ شام کے حاکم کا ہے پیغام
پر آپ تک آتے ہوئے تھراتا ہے اندام
جھنجھلائے ہوے شیر سے اندیشہ ہے جاں کا
ہیں چند نفس آپ سے طالب ہوں اماں کا

72
کی چیں بہ جبیں ہو کے یہ عباس نے تقریر
پیغام مجھے بھیجے گا کیا حاکم بے پیر
بندہ ہوں میں حاکم ہیں مرے حضرتِ شبّیر
شیوہ ہے تمہیں لوگوں کا یہ حیلہ وتدبیر
ہے کام و فا سے ہیں اور ہم سے وفا کو
فرزند علی تنگ سمجھتے ہیں وغا کو

73
وہ تم ہو جو کرتے ہو وغا اہلِ وفا سے
مطلب ہے محمد سے تمھیں کچھ نہ خدا سے
سادات کا سر کاٹتے ہو تیغ جفا سے
مہماں ہیں یہ کس کے جو ہیں دو روز ہے پیاسے
کیا کھا کے قسم پھر گئے تم اپنے سخن سے
ہم وہ ہیں کہ لکھنے پہ چلے آئے وطن سے

74
گر صلح کا پیغام بھی لایا ہے تو بے کار
میں کہتا ہوں مانیں گے نہیں سید ابرار
دو بھانجے مارے گئے اک بھائی کا دلدار
صدمہ یہ اٹھایا ہے کہ ہیں زیست سے بیزار
کھل جائے گا شمشیر و سپر باندھ چکے ہیں
وہ دیر سے مرنے پہ کمر باندھ چکے ہیں

75
کچھ سوچ کے یہ کہنے لگا ظلم کا بانی
سچ ہے کہ بچے گا نہ ید اللہ کا جانی
پر آپ گنواتے ہیں عبث اپنی جوانی
کوئی تو رہے خلق میں حیدر کی نشانی
غصے کے نہ اندوہ کے نے طیش کے دن ہیں
راتیں ہیں یہ آرام کی یہ عیش کے دن ہیں

76
کیوں کرتے ہو بے فائدہ جینے سے کنارا
چھوٹا ہے ابھی عمر میں فرزند تمہارا
جب آپ نے دی جان تو گویا اسے مارا
عباس جدائی کرو بھائی کی گوارا
ما بین لحد ساتھ برادر نہیں جاتا
بھائی کوئی بھائی کے لیے مرنہیں جاتا

77
یہ سنتے ہی تھرانے لگا شیر کا اندام
غصے کے سبب سرخ ہوئی چشم سیہ فام
قبضے کو جو دیکھا تو اگلنے لگی صمصام
فرمایا کہ ظالم مجھے دیتا ہے یہ پیغام
شاید نہیں آگاہ مرے جد و پدر سے
ایسا ہوں کہ پھر جاؤں گا زہرا کے پسر سے

78
بس دور ہو آگے مجھے سننے کی نہیں تاب
سرتن سے اتاروں ترا او ظالم کذّاب
میں بھائی کا دشمن ہوں یہ ہے کون سا آداب
کیا قدر ہے پھر اس کی جو موتی کی گئی آب
رتبہ ہے یہ سب شاہ ولایت کا تصدق
ہم جانتے ہیں جان کو عزت کا تصدق

79
آگے مرے تو ذکر پسر کا مرے لایا
وہ شبّیر کے بچوں پہ تجھے رحم نہ آیا
اصغر سے تو ہے سن میں زیادہ مرا جایا
پانی تو کہاں دودھ بھی جس نے نہیں پایا
دل سینے میں ٹکڑے ہو کہ صدمہ ہو جگر پر
سو بیٹے ہوں تو صدقے کروں اُن کے پسر پر

80
ہوتا ہے چمن فاطمہ کا ظلم سے برباد
موسم یہ مرے عیش کا ہے کیوں ستم ایجاد
مارا گیا بیوہ پسر قاسم ناشاد
روتے ہیں نبی شیر خدا کرتے ہیں فریاد
ہم سے جنھیں الفت ہے وہ ماتم میں رہیں گے
تا حشر اسے حشر کا دن لوگ کہیں گے

81
بھائی کے لیے جی سے گزر جاتا ہے بھائی
جاتا ہے برادر بھی جدھر جاتا ہے بھائی
کیا بھائی ہو تیغوں میں تو ڈر جاتا ہے بھائی
آنچ آتی ہے بھائی یہ تو مر جاتا ہے بھائی
نعشیں بھی ہم زیر زمیں ہوتی ہیں اکثر
قبریں بھی پس مرگ قریں ہوتی ہیں اکثر

82
بھائی نے مرے کون سی کی مجھ سے بڑائی
پالا ہے مجھے جانتی ہے ساری خدائی
کیا کچھ نہ ملا کون سی عزت نہیں پائی
جان اُن پہ تصدق ہے اجل آئی تو آئی
ہم مانیں گے جو شرط محبت کی جزا ہے
نا فہم اسی موت میں جینے کا مزہ ہے

83
کافر ہوں کہ منہ قبلہ ایماں سے پھر آؤں
تو کوہ طلا دے تو میں لالچ میں نہ آؤں
فاقے ہوں تو بھائی کے عوض برچھیاں کھاؤں
مقتل سے تڑپتا ہوا ان قدموں پہ جاؤں
کس منہ سے کہوں میں کہ قرابت میں قریں ہوں
بھائی تھے حسن میں تو غلام شہ دیں ہوں

84
بلبل کو کبھی ہجر گل ترنہیں بھاتا
پروا نہ کہیں شمع کو ہے چھوڑ کے جاتا
ہے موت جو معشوق کو عاشق نہیں پاتا
قمری کو سوا سرد کے کچھ خوش نہیں آتا
شبّیر جہاں یہ دل فرزانہ وہیں ہے
محفل میں جہاں شمع ہے پروا نہ وہیں ہے۔

85
کہنے پہ چلوں تجھ سے جفا جو کے زہے فہم
دوں رنج میں دل کو شہ خوش خو کے زہے فہم
پھر بچے انھیں دکھ ہاتھ سے بازو کے زہے فہم
آنکھوں کی بدی سامنے ابرو کے رہے فہم
ہٹ جا نہیں تیغ اب مری واللہ چلے گی
شیروں سے نہ یہ بازی روباہ چلے گی

86
جرأت کو جری نے کبھی چھوڑا ہو تو کہدے
آقا کو کسی نے کبھی چھوڑا ہو تو کہدے
شبّیر کو اخی نے کبھی چھوڑا ہو تو کہدے
احمد کو علی نے کبھی چھوڑا ہو تو کہدے
وہ ہم نہیں کرتے جو زمانے کا چلن ہے
دنیا میں وفا اپنے گھرانے کا چلن ہے

87
بچھڑے ہیں پیمبر سے کبھی حضرت جعفر
حمزہ کبھی دشمن کی طرف مل گئے جا کر
حیدر کو کبھی چھوڑ گئے مالک اشتر
مشہور ہے جنگ جمل و خندق و خیبر
حیدر تھے کہ سب فوج کے آگے تھے احد میں
نا مرد تھے وہ لوگ جو بھاگے تھے احد میں

88
پیر و بس انھیں کا ہے تو او ظالم ناری
دو دن جو رہے غزوہ خندق میں فراری
بس فتح تھی کرار کی جس دن ہوئی باری
کل کا کیا خوں جس نے وہ ہے تیغ ہماری
ان ہاتھوں سے لاکھوں سر کفار کٹے ہیں
جب پٹ گئی ہے لاشوں سے خندق تو ہٹے ہیں

89
جب گھر سے بے جنگ قدم ہم نے نکالے
دم میں تن کفار سے دم ہم نے نکالے
کعبے سے وغا کر کے ضم ہم نے نکالے
اسلام کے لشکر کے ۔۔۔۔۔۔۔۔۔۔۔ رحم نے نکالے
رنگ سرخ کفار عرب ہو گیا فق سے
ضرب میں باطل کو جدا کر دیا حق سے

90
میں حشمت دنیا کی تمنا نہیں رکھتا
قطرے کی طمع فیض کا دریا نہیں رکھتا
اعلی جو ہے ادنیٰ کی وہ پروا نہیں رکھتا
پتے سے علاقہ سرِ طوبیٰ نہیں رکھتا
کافر کی طرف صاحب ایمان نہیں جاتے
بتخانے میں کعبے سے مسلماں نہیں جاتے

91
خورشید کو مہتاجی ذرہ نہیں ذرا
دیں دار صدا کرتے ہیں کافر پہ تبرا
ظالم ترے حاکم کو ہے کس بات کا غرا
اسلام سے عاری ہے تو ایماں سے معرّا
قاروں کا خزا نہ ہو تو عزت نہیں ملتی
دولت سے کمینے کو شرافت نہیں ملتی

92
کچھ خار مغیلاں گل تر ہو نہیں جاتا
ہر قطرہ ناچیز گہر ہو نہیں جاتا
قلعی سے کچھ آئینہ قمر ہو نہیں جاتا
مس پر جو طمع ہو تو زر ہو نہیں جاتا
جس پاس عصا ہو اسے موسیٰ نہیں کہتے
ہر ہاتھ کو عاقل ید بیضا نہیں کہتے

93
دولت نہیں انسان کی کچھ قدر بڑھاتی
دنیائے دنی کام میں کس کے نہیں آتی
گو فقر ہو عالی نسبی پر نہیں جاتی
بینا جو ہیں وہ دیکھتے ہیں جو ہر ذاتی
محتاجی سے کم رتبۂ عالی نہیں ہوتا
عزت وہ خزانہ ہے کہ خالی نہیں ہوتا

94
بخشی ہے خدا نے مرے آقا کو یہ توقیر
ہے مہر نبوت سے نسب نامۂ شبّیر
کی خانۂ قدرت نے سند عرش پہ تحریر
آیا ہے گواہی کے لیے آیۂ تطہیر
دنیا میں کے ملتے ہیں جبریل سے شاہد
موجود ہیں میکال و اسرافیل سے شاہد

95
حور و ملک و خلد و ارم کوثر و طوبیٰ
سنگت و شجر و کوه و برو گوہر و دریا
خورشید و نجوم و قمر و گنبد خضرا
روم و رسی و مصر و نجف یثرب و بطحا
پوچھے جو کوئی کون امام از لی ہے
سب دیں یہ گواہی کہ حسین ابن علی ہے

96
جنات پکاریں کہ یہی فخر بشر ہے
ہر نخل کے باغ نبی کا گل تر ہے
چلائے فلک پاؤں پہ اُس کے مرا سر ہے
گویا ہوں ستارے کہ یہ زہرا کا قمر ہے
ہر بحر کہے گوہر امید ہے شبّیر
ذروں سے صدا آئے کہ خورشید ہے شبّیر

97
رضواں کا سخن ہو کہ مددگار ہے میرا
فردوس کہے مالک ومختار ہے میرا
زہرا کی صدا آئے کہ دلدار ہے میرا
فرمائیں پیمبر در شہوار ہے میرا
میکال پکارے کہ ملازم ہوں اسی کا
جبریل کرے فخر کہ خادم ہوں اسی کا

98
کیا رکن مقام اور چہ میزاب چہ زمزم
ایک ایک سے سن تو صفت قبلہ عالم
آجائے صدا کوہِ صفا سے یہی ہر دم
حج سے شہ والا کی زیارت نہیں ہے کم
یوں تھے ہجر رتبہ سے آگاہ ہوں میں بھی
کعبہ یہ کیسے بندۂ درگاہ ہوں میں بھی

99
ہے شرع محمد کا جنہیں امر و مناہی
ہوں ایک زباں ماہ سے تا مسکن ماہی
لوح و قلم و عرش و ملک دیں یہ گواہی
ورثہ میں لی ہے اسے کونین کی شاہی
کرسی کہے میرے  لئے معراج یہی ہے
خود عرش پکارے مرا سرتاج یہی ہے۔


100
جو شاہ کہ سب خلق میں رتبے سے سوا ہو
بتلا تو غلام اس پہ فدا ہو کہ جدا ہو
تنہا ہوں تو کیا ڈر ہے جو لاکھوں ہو تو کیا ہو
لوں میان سے شمشیر تو اک دم میں فنا ہو
غارت تمھیں کر دینے کو تیار ہے عباس
بھائی کے مگر رحم سے ناچار ہے عباس

101
خود مجھ کو قسم دی ہے کہ غصہ میں نہ آنا
بھیا نہ ملے راہ تو دریا پہ نہ جانا
امت کی تباہی پہ کڑھیں گے مرے نانا
اُن کا تو وہ رحم اور تمھارا یہ ستانا
دو دن سے نہیں پانی کی اک بوند ملی ہے
ہے سخت تعجب کہ یہ کیا سنگ دلی ہے

102
ظالم نے کہا تب کہ نہیں ملنے کا پانی
نقصان تھا کیا بعیت حاکم جو نہ مانی
تھرا گیا یہ سن کے ید اللہ کا جانی
فرمایا زبان روک بس او ظلم کے بانی
جس وقت بڑھیں پھر کہیں دم لیتے ہیں دریا
نے دیکھا اسی حملے میں ہم لیتے ہیں دریا

103
یہ کہتے ہی جرار نے لی میان سے تلوار
بھاگا صفت غول بیاباں وہ ستم گار
نعرہ جو کیا شیر نے یا حیدر کرار
اوتادِ اراضی عرب ہل گئے اک بار
دہشت سے اڑا رنگِ رخ جن و ملک کا
تھرا گیا دہشت سے بدن جن و ملک کا

104
جنگل میں بن آئی جو نہ کچھ خوف کے مارے
ٹھہرے نہ قدم شیر ہرن ہو گئے سارے
آہو جو تھے شیروں میں تو چیتوں میں چکارے
گھبرا کے درندے مرے یہ پرندوں کو پکارے
شیطان پسر سعد کی گردن پہ چڑھا ہے
بھاگو پسر شیر خدا رن پہ چڑھا ہے

105
صحرا میں تلاطم ہو اور یا میں پڑا شور
اس شور سے بہرام کی تھرانے لگی گور
در سے جواڑے کبک تو جنگل سے اڑے مور
صفدر کا قدم بڑھتے ہی شیروں کا گھٹا زور
آمد میں بہادر کی شجاعت کے چلن تھے
نے شیر ترائی میں نہ جنگل میں ہرن تھے

106
چمکی جو علم دار کی شمشیر ہلالی
گھبرا کے فلک نے سپر مہر سنبھالی
دہشت سے نیستان اسد کر گئے خالی
اور بحر نے بھی ہر میں زہرہ موج کی ڈالی
اعدا میں یہ غل تھا کہ یہ تیغ  ہیں جو ہیں
احول کی طرح ایک سمجھتا تھا کہ دو ہیں

107
وہ محبت قاطع ہے علمدار کی شمشیر
دشمن کو مفر جس سے نہیں ہے کسی نہ ہیر
کچھ وصف لکھا چاہتی ہے تیزی تقریر
ڈر یہ ہے کہ خامہ نہ قلم ہو دم تحریر
مضمون بہت تیز ہیں اس برق دو دم کے
جوشن کی دعا چاہیے بازو پہ قلم کے

108
ڈالوں جو سیاہی میں دم تیغ کا پانی
تب ہو ر تم اس برق سر افشان کی روانی
شمشیر خراسانی و تیغ صفہانی
ہاں کندھے کو لاکھ رکھے تیز زبانی
دم میں نہ پیادے نہ سواروں کے پرے ہیں
سب جو ہر شمشیر خدا اس میں بھرے ہیں

109
خوں ریزی شمشیر کا لکھوں جو کوئی حرف
ہو صاف سیاہی سے عیاں شوخی شنجرف
ہوتے تھے شہ کاروں کے تن مثل قلم صرف
روکیں کوئی وار اس کا یہ ڈھالوں کا نہ تھا ظرف
ایک ایک کے مانند اجل دشمن جاں تھی
چار آئینہ میں امن نہ جوشن میں امان تھی

110
ہے نصف ہی نام اس کا فقط شیر نے پایا
تب جو ہر جرات اسی کے حصہ میں آیا
عالم پہ اسی نام سے رعب اس کا ہے چھایا
آنکھ اس سے ملانے کی کوئی تاب نہ لایا
مثل دم شمشیر لہو اس کی خورش ہے
پنجے میں جو ہے زور تو ناخن میں برش ہے

111
لو صلہ کناں ہوتے ہیں عباس اس علم دار
لو جعفر طیار ہوے جنگ پہ طیار
لو حضرت حمزہ نے کیا فوج کو مسمار
لو غزوہ خیبر پہ چلے حیدر کرار
ٹھہرے نہ قدم فوج میں ہل چل پڑی آخر
تو تیغ وہ چمکی صف اول ہوئی آخر

112
رہوار نے بیتابی سیماب دکھائی
اڑتا تھا سوے نہر کہ دے آب دکھائی
تلوار نے بجلی کی تب و تاب دکھائی
ہرتاب نے اک جد دل خون ناب دکھائی
افتادہ تھے بے سر جو پرے فوج لعین کے
سطریں سی نظر آتی تھیں صفحے پہ زمین کے

113
التدرى برش دار سے تھا وار زیادہ
معشوق کے ابرو سے جفا کار زیادہ
اور دیدہ عشاق سے خوں بار زیادہ
شمیشر مہ لو سے نمو دار زیادہ
گھاٹ ایسا کہ چھوڑا نہ کسی کشتی تن کو
باڑھ ایسی کہ اک قلزم خوں کر دیارن کو

114
قبضہ وہ در ظلم و ستم بند ہے جس سے
باڑھ ایسی رد ملک عدم بند ہے جس سے
جو ہر وہ سدا فتح قلم بند ہے جس سے
پشہ وہ کہ نمرود کا دم بند ہے جس سے
چھائی ہے یہ جو ہر کی گھٹا ابر نہیں ہے
دشمن کو پناہ اس سے بجز قبر نہیں ہے

115
تھا چار طرف شام کے لشکر میں تلاطم
آندھی سے ہو جس طرح سمندر میں تلاطم
برپا تھا عجب فوج ستمگر میں تلاطم
واں بحر میں ہل چل تھی ادھر بر میں تلاطم
تھا شور کہ شکر کی بھی کثرت میں کمی ہے
ٹوٹی ہوئی کشتی کہیں طوفاں میں تھمی ہے

116
تیغیں وہ کہ جن پر نہ دھری جاتی تھی انگشت
منہ پھیرے چلے جاتے تھے ہنگام زد و گشت
دہشت سے اٹھاتے نہ تھے سر گرز گراں مشت
ڈھالوں کا یہ عالم تھا کہ چھپتی تھیں پس پشت
ہتھیار گرے پڑتے تھے ثابت قدموں کے
سمٹے ہوئے تھے ڈر سے پھرہرے علموں کے

117
سو سو ہوئے بے سر صف دشمن پہ جب آئی
غل تھا نہیں بچنے کے اجل سب کی آب آئی
اتنی تو صدا آئی کہ برق غضب آئی
پھر یہ نہ کھلا کب گئی اور سر پہ کب آئی
شمن کو نہ انجام نہ آغاز دکھایا
تلوار نے سب موت کا انداز دکھایا

118
ہر غول میں غل تھا کہ بلا آتی ہے بھاگو
رکنے کی نہیں سیل فنا آتی ہے بھاگو
برق عضب ربّ علا آتی ہے بھاگو
تلوار نہیں سر پہ قضا آتی ہے بھاگو
ڈر جس کا لگا رہتا ہے دن رات یہی ہے
اے بے خبر و مرگ مفاجات یہی ہے

119
ہر فرد کو اس تیغ کے جو ہر نظر آئے
ریتی پہ تپاں جسم برابر نظر آئے
موئے سر افواج ستم پر نظر آئے
اُڑتے ہوے بالائے ہوا سر نظر آئے
چلّاتے تھے ڈر ڈر کے پرندے کہ یہ کیا ہے
آتی تھی سیلمان کی صدا قہر خدا ہے

120
زمینی جو پڑی زیر بغل فرق سے نکلی
منہ غرب کی جانب جو کیا شرق سے نکلی
یوں جا کے تن ظالم پرُ زرق سے نکلی
العظہ اللہ سدا برق سے نکلی
اڑ اڑ کے چمکتی تھی جو اعدا کے سروں پر
دم ناد علی کرتے تھے جبریل پروں پر

121
لٹ جاتے تھے منہ دیکھ کے آبن ستم اس کا
خوں پینے سے بھرتا تھا نہ خالی شکم اسکا
لشکر کو دکھاتا رہ راست خم اس کا
نے سنگ سے رکتا تھا نہ آہن سے دم اس کا
کب سنگ کی سختی کو بھلا مانتی تھی وہ
فولاد کو جب موم سے کم جانتی تھی وہ

122
دکھلا کے گل زخم، بدن سے نکل آئی
شمشیر خزاں تھی کہ چمن سے نکل آئی
ہمراہ لیے روح کو تن سے نکل آئی
شپ سے جو پڑی سر پہ تو سن سے نکل آئی
سر کش تھا تکبّر سے جب افلاک پہ سر تھا
جھپکی تھی ادھر آنکھ ادھر خاک پہ سر تھا

123
مغفر میں ہوئی غرق تو سرکاٹ کے نکلی
روکا جو سپر پر تو سپر کاٹ کے نکلی
شانے پہ گری تا بہ کمر کاٹ کے نکلی
سینے میں در آئی تو جگر کاٹ کے نکلی
ہر ہاتھ میں گردش تھی نئی ڈھنگ نیا تھا
گھوڑے کے بھی ٹکڑے تھے یہ چو رنگ نیا تھا

124
دل ہٹ گئے جس دم وہ صف فوج پہ چمکی
معلوم ہوا برق غضب موج پہ چمکی
جب فرد کو دو کر کے پھری زوج پہ چمکی
چمکی کبھی پستی پہ کبھی اوج
گردش جو ہوئی ہاتھ ہلا نظر آیا
ہر ضرب میں عالم تہ و بالا نظر آیا

125
ڈر سے کوئی لشکر کا نشاں چھوڑ کے بھاگا
شمشیر و سپر کوئی جواں چھوڑ کے بھاگا
شہزور ہر اک گرز گراں چھوڑ کے بھاگا
کوئی صفتِ تیر و کماں چھوڑ کے بھا گا
اندام سے ٹپکی جو زرہ دام سے چھوٹا
غل تھا کہ ہرن پنجہ ضر غام سے چھوٹا

126
لڑتا ہوا پہونچا لب ساحل جو وہ صفدر
یاد آگئی بس تشنگی آل پیمبر
رہوار نے دیکھا رخ عباس کو مڑکر
سمجھے کہ ہے گھوڑ ابھی بہت پیاس سے مضطر
آنکھون سے رواں ہوں گے وہاں اشک سکینہ
بہتر ہے کہ اب جلد بھر و مشک سکینہ

127
بس خوب لڑے شان ید اللہ دکھائی
عالم کو بہت یاد رہے گی یہ لڑائی
سب ہیچ ہے گر پیاس نہ بچوں کی بجھائی
اب وہ کرو جس میں کہ رضا مند ہوں بھائی
کہہ آئے ہو کیا بنت امام مدنی سے
سقائی بھی کچھ کم نہیں شمشیر زنی سے

128
مرجانا تو لڑ بھڑ کے کچھ ایسا نہیں دشوار
مردوں کا یہی کام ہے جب کھینچ لی تلوار
مشکیزے کی کشتی لیے اس فوج سے ہو پار
عباس بڑی فتح ہے چل جائے جو یہ وار
عالم میں یہ چرچا سحر و شام رہے گا
سقائے حرم حشر تلک نام رہے گا

129
ہے یاد تجھے قصۂ پیر الالم اے دل
پانی کے لیے آگ میں کودے شہ عادل
یاں کون سا اندیشہ ہے اور کون سی مشکل
نے آگ ہے نہ جن ہیں وہ دریا ہے یہ ساحل
کیا منہ ہے جو ناری ہمیں واں جانے نہ دیں گے
جیتے ہیں تو ہم مشک یہ آنچ آنے نہ دیں گے

130
فرما کے یہ دریا میں وہ غازی جو در آیا
ہر ماہی دریا نے یہ جانا قمر آیا
پھر بعد کئی دن کے جو پانی نظر آیا
اشک آنکھوں سے بہنے لگے منہ کو جگر آیا
صدمہ ہوا یاد آگئی تقریر سکینہ
آنکھوں کے تلے پھر گئی تصویرِ سکینہ

131
عباس نے مشکیزے کو چھاتی سے لگا کر
سیراب کیا نہر سے پھر اشک بہا کر
لٹکا لیا تسمے کو قریں دوش کے لاکر
اعدا کی صفیں بندھ گئیں پھر نہر پہ آکر
لب تشنہ جو وہ حق کا ثناسا نکل آیا
رہوار بھی اس نہر سے پیاسا نکل آیا

132
ساحل سے نکلنا تھا کہ پھر چلنے لگے تیر
اس چاند پہ بدلی کی طرح چھا گئے بے پیر
غازی نے کہا کون سی اب کیجئے تدبیر
پھر جنگ کرو آگے جو کچھ خواہش تقدیر
کچھ مال نہیں دم میں یہ انبوہ تو ہٹ جائے
پر مشک کا دھڑکا ہے کہ تیغوں سے نہ کٹ جائے

133
دیکھا جو بہادر نے کہ آپہونچے عدو پاس
با شیر خدا کہہ کے بڑھے حضرت عباس
آنکھیں تھیں لہوں، شیر سے سکتے تھے چپ و راس
جانے کی امید کبھی تھی تو کبھی یاس
تیروں کے کبھی سامنے کر دیتے تھے سینہ
گھبرا کے کبھی مشک پہ دھر دیتے تھے سینہ

134
جانے کی اگر دہنی طرف راہ نہ پائی
مشکیزہ لیے جانب چپ باگ پھرائی
چھاتی کو سپر کر دیا تلوار جب آئی
نیزوں سے بچایا نہ بدن مشک بچائی
جب زخم کوئی کھایا تو مشکیزہ کو دیکھا
سن سے کوئی تیر آیا تو مشکیزہ کو دیکھا

135
رہوار کو جھنجھلا کے کبھی کاوے پہ ڈالا
دکھلا دیا سب کو کبھی چاند اور کبھی ہالا
لڑ کر کبھی انبوہ سے گھوڑے کو نکالا
کاٹا کبھی نیز و کبھی ترکش کبھی بھالا
انبار تن و سر کا سر راہ دکھایا
بر ضرب میں زور اسد اللہ دکھایا

136
لڑتے تھے وہ ابنوہ نہ ہوتا تھا مگر کم
امڈا تھا سمندر کی طرح شکر آ ظلم
ہاں جانے نہ دینا یہی غل ہوتا تھا ہر دم
واں غش میں سکینہ تھی حرم کرتے تھے ماتم
شمشیر بہ کف اکبر ذی جاہ کھڑے تھے
ہاتھوں سے کمر پکڑے ہوئے شاہ کھڑے تھے

137
فرماتے تھے رو رو کے یہ اکبر سے بہ صد یاس
اب کیا کروں اعدا میں گھرا ہے مرا عباس
کہدویہ سکینہ سے کہ ہو پیاس سے بے آس
آنے نہیں دیتے مرے بھائی کو مرے پاس
دنیا سے مٹاتے ہیں نشانی کو علی کی
مارا ہمیں امت نے دہائی ہے نبی کی

138
گھبرا کے یہ ڈیوڑھی سے سکینہ نے پکارا
کیوں روتے ہو بابا کسے مارا کسے مارا
چلائے شہ دیں کہ نہیں صبر کا یارا
سقائے حرم چھوڑتے ہیں ساتھ ہمارا
جینے کا مزا فرقت عباس نے کھویا
ہے ہے مرے بھائی کو تری پیاس نے کھویا

139
منہ کر کے سوئے نہر وہ پیاسی یہ پکاری
دریا سے چلے آؤ چچا تم پہ میں واری
تم خالی ہی لا کر ہمیں دو مشک ہماری
بابا کی سنی جاتی نہیں گریہ و زاری
جلد او کہ بے تاب امامِ دوسرا ہیں
ہم نے تمھیں پانی کو جو بھیجا تو خفا ہیں

140
یہ سُن کے ادھر کرتے تھے شہ اشک فشانی
واں ہو گیا بیدستید اللہ کا جانی
شانوں سے لہو بہنے لگا مشک سے پانی
گھوڑے سے نہ گرتا ابھی وہ یوسف ثانی
خوں خواروں کے نرغے میں گھر آگئے عباس
اک گرز لگا سر پہ کہ تیورا گئے عباس

141
حضرت کو پکارا مرے آقا مرے آقا
دوڑو مجھے مارا مرے آقا مرے آقا
تن زخمی ہے سارا مرے آقا مرے آقا
بندہ ہوں تمھارا مرے آقا میرے آقا
سقے کی بہشتی کی فدائی کی خبر لو
خادم کی نمک خوار کی بھائی کی خبر لو

142
چلّا کے شہ دیں نے کہا ہائے برادر
تم بھائی سے ہو تے ہو جدا ہائے براور
بھائی نہ ہوا تم پہ فدا ہاے برادر
کھی تھی جوانی میں قضا ہائے برادر
افسوس کہ وقفہ نہ کیا چند نفس کا
ساتھ آج چھٹا جاتا ہے بتیس برس کا

143
یہ کہہ کے سوئے نہر جو دوڑے شہ والا
تیورا کے گرے تھے مگر اکبر نے سنبھالا
گر پڑے تھے تھا ملتا جہاں خون کا تھالا
معلوم نہ ہوتا تھا اندھیرا نہ اجالا
بھائی کے تصور میں جو گھبراتے تھے شبّیر
ہر لاش سے چلا کے لپٹ جاتے تھے شبّیر

144
بسمل سے تڑپتے ہوے جب نہر پر آئے
عباس کوئی آن کے مہماں نظر آئے
سر پیٹتے شبّیر جو بالائے سر آئے
اشک آنکھوں میں عباس دلاور کی بھر آئے
زخمی کو جو اٹھنے کی نہ طاقت تھی زمیں سے
ملنے لگے آنکھیں قدم سرور دیں سے

145
حضر نے کہا سر تو قدم پر سے اٹھاؤ
عباس ہم آغوش میں لیویں ادھر آؤ
گر ہاتھ نہیں سر مری چھاتی سے لگاؤ
یاری جو زباں دے تو کچھ احوال سناؤ
تقریر تری شہرۂ آفاق ہے بھائی
بھائی تری آواز کا مشتاق ہے بھائی

146
یہ کہہ کے گرے لاش پہ پھر یا دل مضطر
پیشانی کو بوسہ دیا منھ رکھدیا منہ پر
زانو پہ رکھا خاک سے سر اُس کا اٹھا کر
رو رو کے کہا کھو لو تو آنکھوں کو برادر
ملنے کے لیے ہاتھوں کو پھیلائے ہیں عباس
تم دیکھو تو کس حال سے ہم آئے ہیں عباس

147
غش میں جو سنی اس نے صدائے شہ والا
ہونٹوں کو بھی جنبش ہوئی آنکھوں کو بھی کھولا
آہستہ کہا شہ سے میں صدقے مرے مولا
تعظیم سے معذور ہوں میں اٹھ نہیں سکتا
یہ داغ زمانے سے چلا ساتھ ہمارے
پانی نہ ملا تن سے کٹے ہاتھ ہمارے

148
افسوس کہ بن آئی نہ ہم سے کوئی تدبیر
دل زخمی جب سے کہ لگا مشک پہ اک تیر
کہدیجو سکینہ سے کہ بی بی تری تقدیر
پانی کے نہ لانے میں نہ تھی کچھ مری تقصیر
لب تشنہ رہو تم یہی مرضی تھی خدا کی
اب حشر کے دن دیکھو گی صورت کوچچا کی

149
یہ کہتے ہی اک موت کی ہچکی اُسے آئی
اور آنکھ بھی نظارۂ عالم سے پھرائی
گھبرا کے کہا شہ نے یہ کیا کرتے ہو بھائی
کی عرض که نزدیک ہے اب وقت جدائی
بیدست برادر کی مدد کیجئے آقا
قبلے کی طرف مجھ کو پھرا دیجئے آقا

150
شاہد مرے کلمہ کے رہیں آپ برادر
معبود نہیں کوئی بجز خالق اکبر
برحق ہے رسول عربی حق کا پیمبر
بے فصل ہے احمد کا وصی حیدر صفدر
بعد ان کے حسن مالک و مختار زماں ہیں
اور بعد مین آپ امام دو جہاں ہیں

151
سب آپ پہ روشن ہے عقیدے کا مرے حال
کیجے گا مدد ہونے کی جب پرسش اعمال
بے خوف فشار لحداے فاطمہ کے لال
پر آپ نے آغوش میں پالا ہے کئی سال
نازاں ہوں کہ کام آئیے گاواں مرے مولا
سب مشکلیں ہو جائیں گی آساں میرے مولا

152
آواز علی آئی کہ اے عابد و زاہد
مقبول خدا ہیں ترے اعمال و عقائد
صدقے ترے اے راہ الٰہی کے مجاہد
ہیں پنج تن پاک ترے زہر کے شاہد
تشریف رسولِ دوسرا لائیں گے بیٹا
غم کھاؤ نہ تم قبر میں ہم آئیں گے بیٹا

153
یاں تھا ابھی یہ ذکر کہ برپا ہوا محشر
رونے میں لگے دیکھنے شہ خیمے کو مڑ کر
دیکھا کہ حرم گھر سے نکل آئے ہیں باہر
چلاتی ہے فضہ علی اکبر علی اکبر
اب دخترِ سلطانِ مدینہ نہیں تھمتی
عباس سے کہدو کہ سکینہ نہیں تھمتی

154
فضہ کی یہ آواز جو عباس تک آئی
تھرانے لگا نزع میں وہ شہ کا فدائی
شہ سے کہا یاں آتی ہے اب آپ کی جائی
دامن سے مرے منہ کو چھپا دیجئے بھائی
یہ کہتے ہی دنیا سے سفر کر گئے عباس
منہ پھیر لیا شرم سے اور مر گئے اعباس

155
سر پیٹ کے ہاتھوں سے یہ شبّیر پکارے
عباس علی چھوڑ کے جنت کو سدھارے
سر بھائی کے قدموں سے اٹھاؤ مرے پیارے
بس ہو چکی تعظیم میں قربان تمھارے
بھائی میں تری تشنہ دہانی کے تصدق
عباس میں اس مرتبہ دانی کے تصدق

156
کچھ بولو تو اے عاشق سلطانِ مدینہ
چلاتی ہے ڈیوڑھی پہ تمھیں بالی سکینہ
بتلاؤ بھتیجی کی تسلی کا قرینہ
اس صدمے سے دشوار ہے اس بچی کا جینا
یہ مشک جوواں خون میں تر جائے گی بھائی
بس ہائے چچا کہہ کے وہ مر جائے گی بھائی

157
سرپیٹ کے چلانے لگے سید ابرار
ہے ہے مرے پیارے مرے بھائی مرے غم خوار
اب جوش پہ رقت ہے انیس جگر افگار
مولا سے یہ کر عرض کہ اے کل کے مددگار
حسرت ہے یہ آنکھوں سے درِشاہ کو دیکھوں
عباس فلک جاہ کی درگاہ کو دیکھوں


رباعی
1
عباس کو لطفِ زندگانی نہ ملا
اکبر کو بھی کچھ حظِ جوانی نہ ملا
اس موسم گرما میں غضب ہے یارو
شبّیر کو تین روز پانی نہ ملا

2
پتلی کی طرح نظر سے مستور ہے تو
آنکھیں جسے ڈھونڈھتی ہیں وہ نور ہے تو
ہے قریب رگ جان سے اس پر یہ بعُد
اللہ اللہ کس قدر دور ہے تو
