جواہرات انیس
جلد سوم
www.emarsiya.com


زنداں میں قید جب شہ دیں کے حرم ہوئے
سب سوگوار ماتم شاہ امم ہوئے
مرنے سے شہ کے دل پہ عجب رنج و غم ہوئے
مشغول گر یہ قید میں صاحب حشم ہوئے
زنداں کے ڈر سے جان تھی انکی جان میں
بارہ گلے بندھے ہوئے تھے ریسمان میں

بیٹھے ہیں قید میں حرم شاه حق شناس
چہروں پہ خاک لب پہ دم سرد دل اداس
رعشہ تنوں میں غم سے پریشان و بے حواس
دل پر ہجوم رنج و الم زندگی سے باس
ماتم میں شاہ دیں کے ہر اک سوگوار ہے
مونس نہ ہے کوئی نہ کوئی غمگسار ہے

کس طرح حال خانہ زنداں لکھوں بھلا
ظاہر تھا کہنگی سے کوئی دم میں اب گرا
چاروں طرف سے بند نہ روزن نہ واں ہوا
تھے اس میں اہلبیت نبی وا مصیبتا
تھی لب پہ آہ آنکھوں سے آنسو ٹپکتے تھے
دیوار و در سے سر کو ہر اک دم پٹکتے تھے

وہ تیرگی وہ قید وہ ٹوٹا ہوا مکاں
آئی تھیں وہ مہیب صدائیں کہ الاماں
تھوڑی کسی جا نہ سقف درست اور نہ سائباں
مطلق نظر نہ آتا تھا آنکھوں سے آسماں
کہتی تھیں بی بیاں کہ عجب واردات ہے
معلوم کچھ نہیں کہ یہ دن ہے کہ رات ہے

لپٹے ہیں فرش خاک پہ سجاد ناتواں
گردن میں طوق پاؤں میں بھاری ہی بیڑیاں
خونناب اشک نرگسی آنکھوں سے ہیں رواں
اس درجہ لاغری ہے کہ ظاہر ہیں استخواں
ہر دم تپ شدید سے دل بے قرار ہے
ظاہر پہ کرب سے ہے کہ دم کا شمار ہے

پانی بغیر خشک ہے غنچہ سا وہ دہن
عمامہ ہے نہ سر پہ نہ ثابت ہے پیرہن
ہے دل میں داغ ماتم شاہنشہ زمن
ہردم بڑھائے دیتا ہے بار غم و محن
ٹکڑے جگر ہے آنکھوں میں عالم سیاہ ہے
ہلتے ہیں دل یہ نالہ و فریاد و آہ ہے
ہے بند ۔۔۔۔۔۔۔۔ زر پہ ہیں بیٹھے ۔۔۔۔۔۔۔۔۔۔۔۔
ہیں غم سے جاں بلب حرم شاد و انس جاں
کہتی ہے سر کو پیٹ کے بانوئے خستہ جاں
افسوس ہم پہ ٹوٹ پڑا غم کا آسماں
زنداں میں کس طرح نہ بپا شور و شین ہو
اس زندگی سے موت بس آئے تو چین ہو

۔۔۔۔۔۔۔۔۔۔ ہے یہ پیٹ کے سر کوئی سوگوار
اکبرؑ تمھاری چاند سی صورت کے میں نثار
مشکل میں تم پڑے ہو مرا دل ہے بیقرار
رونے کو ہائے رہ گئی جیتی یہ سوگوار
سایہ تلک نہیں ہے تن پاش پاش پر
افسوس دھوپ دشت کی ہے تیری لاش پر

ہے ہے نہ تیرا بیاہ رچانا ہوا نصیب
گھر میں دلہن نہ بیاہ کے لانا ہوا نصیب
سہرا تمھیں نہ ہائے دکھانا ہوا نصیب
رن سے نہ جا کے پھر ادہر آنا ہوا نصیب
تسکیں ہو کس طرح دل پُر اضطراب میں
موت آ کے لے گئی تمھیں عین شباب میں

۔۔۔۔۔۔۔۔۔۔۔۔ کے واسطے صورت مجھے دکھاؤ
قید ستم سے اس دل ناشاد کو چھڑاؤ
۔۔۔۔۔۔۔۔۔۔۔ پھوپھی کی تو حالت کو دیکھ جاؤ
للہ میرے حال پریشان پہ رحم کھاؤ
سوتے تھے تم تو اے میری جاں فرش نرم پر
کیونکر قرار آئی اس ریگ گرم پر

کہتی تھی کوئی ہائے شہنشاہِ بے وطن
ابتک پڑے ہو ۔۔۔۔۔۔۔۔۔۔۔۔۔ میں بے گور و بے کفن
کس سے کہیں ہوئے ہیں جو ہم پر غم و محن
بارہ گلے اسیروں کے ہیں اور اک رسن
مرنے سے تیرے زیست کا نقشہ بگڑ گیا
ہم سب تباہ ہو گئے اور گھر اجڑ گیا

زنداں میں ہم کو لا کے بٹھایا ہزار حیف
در در ہمیں عدو نے پھرایا ہزار حیف
خیموں کو ناریوں نے جلایا ہزار حیف
عابد کو طوق ظلم پنہایا ہزار حیف
کس سے کہیں جو ظلم عدو نے دکھائے ہیں
شمر لعیں نے پشت پہ درے لگائے ہیں

کہتی ہے کوئی اے مرے فرزند مہ لقا
مادر تمھاری ننھی سی میت پہ ہو فدا
دنیا سے نامراد تمہیں لے گئی قضا
پیکان ظلم کھا کے ہوئے راہیٔ بقا
صدقے گئی چلے گئے تم منھ کو موڑ کے
جنگل بسایا گود کو مادر کی چھوڑ کے

اصغرؑ بتاؤ چھاتی پہ کس کو سلاؤں میں
جھولے میں لوریاں کسے دیکر جھلاؤں میں
راتوں کو اٹھ کے دودھ کسے اب پلاؤں میں
ہے ہے کہاں وہ چاند کی صورت کو پاؤں میں
کیونکر رہیں نہ آنکھوں میں آنسو بھرے ہوئے
اماں پنہائے کس کو یہ کپڑے دہرے ہوئے

یہ کہہ کے پیٹنے جو لگے سر ۔۔۔۔۔۔۔۔۔۔۔ تمام
گھبرا گئی یہ دیکھکے بنت شہ انام
بولی یہ ماں سے رو رو کے اس دم وہ لالہ فام
اماں یہاں نہ آئیں گے اب شاہ تشنہ کام
ہے ہے بتاؤ جلد شہ مشرقین کو
چھوڑا ہے کس جگہ مرے بابا حسینؑ کو

یہ کہہ کے بس تڑپنے لگی وہ اسیر غم
چلائی سر پٹک کے یہ پھر وہ بصد الم
جلد آیئے خدا کے لیے یا شہ امم
بے آپ کے قرار نہیں مجھ کو ایک دم
یوں جا کے بیٹھے رشتہ الفت کو توڑ کر
بیٹی کو کیوں چلے گئے زنداں میں چھوڑ کر

دوری سے آپ کی مجھے اک دم نہیں قرار
راحت اسی میں ہے کہ نکل جائے جان زار
زنداں میں جب میں روتی ہوں یا شاہ نامدار
دیتے ہیں گھڑکیا مجھے اس دم ستم شعار
اُٹھتا نہیں غم آپ کا اس خستہ جان سے
اب کوئی دم میں کوچ ہے میرا جہان سے

بابا نہیں ہے تم کو مرے حال کی خبر
کانوں سے میرے چھین لیے شمر نے گہر
۔۔۔۔۔۔۔۔۔۔۔۔۔ روئی جو چلّا کے میں پدر
سیلی کا اب تلک ہے نشاں رخ پہ سر بسر
روتی نہیں یہ شمر کا ڈر ہے لگا ہوا
سارا ہے میرا خون سے کُرتا بھرا ہوا

ہے دل میں یہ پتہ جو تمھارا کہیں میں پاؤں
واں آؤں آن کر تمھیں چھاتی سے میں لگاؤں
جو جو ستم ہوئے ہیں وہ سب تم کو میں بتاؤں
کُرتا لہو بھرا ہو یہ میں تمہیں دکھاؤں
فرقت سے پڑ گئے مجھے نالے ہیں جان کے
جلدی چھڑاؤ قید سے بیٹی کو آن کے

اب مجھ کو زیست کا نہیں کچھ اپنی اعتبار
حسرت رہی کہ پھر تمھیں دیکھا نہ ایک بار
زنداں کے در پر قفل ہے یا شاہ نامدار
کس طرح ڈھونڈھنے تمھیں جائے یہ غمگسار
احوال غیر ظلم و ستم سے ہوا مرا
گھُٹتا ہے ریسمان ستم سے گلا مرا

یہ کہہ کے پیٹنے جو لگی سر وه ناتواں
دریا کی طرح ہونے لگے اشک خوں رواں
لے کر بلائیں بولی یہ بانوئے خستہ جاں
واری نہ روؤ آتے ہیں اب شاہ دو جہاں
ایسے نہیں ہیں وہ کہ نہ صورت دکھائینگے
کھاتی ہوں میں قسم کہ شہ پاک آئینگے

بی بی ۔۔۔۔۔۔۔۔۔۔۔۔۔۔۔۔ نہ آئیں گے جلدی امام پاک
واری تمھارے رونے سے ہوتی ہوں میں ہلاک
صدمہ ہے تم کو دل ہے مرا غم سے چاک چاک
راحت نہ تم کو جب ہو تو ہے زندگی پہ خاک
رو رو کے از برائے خدا اپنی جاں نہ دے
۔۔۔۔۔۔۔۔۔۔۔۔ شمر کہیں گھڑکیاں نہ دے

۔۔۔۔۔۔۔۔۔۔۔ کرو گریہ و بکا
پھر شمر کس نہ دے کہیں ننھا سا یہ گلا
ہے در پہ قفل ۔۔۔۔۔۔۔ کس طرح پتا
واری بتاؤ ماں کی تو اس میں نہیں خطا
مرنے سے شاہ پاک کے صدمے دو چند ہیں
بی بی ہمیں کو دیکھ کر زنداں میں بند ہیں

تم چپ رہو اب آئیں تو شپیرؑ نامدار
میں خود کہوں گی اے خلف شیر کردگار
قربان ایسے پیار کے اس عشق کے نثار
حضرت بغیر اس کو نہ تھا ایک دم قرار
آسائش اس نے آپ کے بن اک پہر نہ لی
زنداں میں میری بچی کی آ کر خبر نہ لی

دل میں خیال کیجیئے یا شاہ بحر و بر
ہوتا ہے اس طرح کوئی بیٹی سے بے خبر
نیند اس کو آپ بن نہیں آتی ہے رات بھر
کرتی تھی صبح روتے ہی روتے وہ نوحہ گر
کس طرح رہتا غنچہ خاطر کھلا ہوا
سچ ہے نہ چھوٹے باپ سے بچہ ہلا ہوا

دیکھو اب آتے ہوئیں گے بی بی کے بابا جان
پہلو میں ہوں گے اکبر و قاسم بعز و شان
اصغر کو گود میں لیے ہوں گے شہ زماں
کاندھے پہ ہوگا حضرت عباس کے نشاں
کیا کیا نہ چیز لائیں گے بی بی کے واسطے
سوغاتیں لیکے آئیں گے بی بی کے واسطے

یہ سنکے لیٹی گود میں ماں کی وہ دلربا
اس دم اشارہ بانو نے رانڈوں سے یہ کیا
لوگو خدا کے واسطے چپکے رہو ذرا
حشر اب کوئی نہ کرے گریہ و بکا
بچی کے میری تیغ الم دل پہ چل نہ جائے
ڈر ہے کہ گھٹ کے دم کہیں اس کا نکل نہ جائے

یہ کہہ کے بس تھپکنے لگی ماں جگر فگار
پہونچی صدا جو ہند کو رونے کی ایک بار
حیرت سے جلد اُٹھ کے پکاری وه ذیوقار
آتی ہے کس کے نالوں کی آواز بار بار
لوٹا ہے کسی نے ان کو جو راتوں کو روتے ہیں
کیا آہ میں اثر ہے کہ دل ٹکڑے ہوتے ہیں

آئے ہیں کس جگہ سے یہ قیدی اسیر غم
کس کو حسینؑ کہہ کے یہ روتے ہیں دمبدم
نے قید کا گلا ہے نہ ہے شکوۂ ستم
ہردم ہے شکر خالق ذوالنفس و ذوالکرم
سینے میں دم قلق سے نہیں اب سماتا ہے
ہے ہے میں کیا کروں مرا دم الٹا جاتا ہے

کچھ کل سے ہے مرے دل مضطر کا غیر حال
ڈر ہے کہیں ہوئی ہو نہ شبیرؑ سے جدال
حضرت سے بھر گیا ہے یزید زبوں خصال
یا رب خوشی رہے پسر شیر ذوالجلال
ایذا کبھی نہ ہو ئے شہ مشرقین کو
زندہ رکھے خدا مرے آقا حسین کو

دل چاہتا ہے روؤں گریباں کو پہاڑ کر
کس کو دکھاؤں ہائے یہ بیتابیٔ جگر
گھبرا رہا ہے دل مرا سینے میں سر بسر
معلوم کس سے ہو خبر شاہ بحر و بر
ہیں غیر ۔۔۔۔۔۔۔۔۔۔ شہ دو جہاں کے ہیں
کھلتا نہیں ہے کچھ کہ یہ قیدی کہاں کے ہیں

بستر پہ آج شب کو جو سوئی میں دل فگار
کیا دیکھتی ہوں آئی ہیں زہرا بحال زار
فرماتی ہیں یہ مجھ سے کہ اے ۔۔۔۔۔۔۔۔۔ نامدار
پامال ہو گیا چمن شیر کردگار
۔۔۔۔۔۔۔۔۔۔۔ امام دیں پہ کوئی نوحہ گر نہیں
اہل حرم ۔۔۔۔۔۔۔۔ ہیں تجھ کو خبر نہیں

بولی یہ ایک ۔۔۔۔۔۔۔۔۔۔۔۔۔۔۔ خوش سیر
بی بی مجھے بھی نیند نہیں آئی رات بھر
۔۔۔۔۔۔۔۔۔۔۔۔۔ میں جو چڑھی شب کو بام پر
زنداں میں غل تھا ہائے شہنشاہ بحر و بر
تھا شور سر نثار کیا حق کی راہ میں
سونپا تمہاری لاش کو حفظ الٰہ میں

ان قیدیوں میں ایک ہے لڑکی نحیف و زار
اشکوں کا اسکی آنکھوں سے تہمتا نہیں ہے تار
۔۔۔۔۔۔۔۔۔۔ رو کے کہتی تھی زندان میں بار بار
اماں کدھر گئے ہیں شہنشاہ نامدار
رنج و الم میں ہائے مجھے مبتلا کیا
جلدی ۔۔۔۔۔۔۔۔۔۔ کہو مرے بابا کو کیا کیا

۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ صفدر کدھر گئے
عمو کہاں ہیں قاسم بے پر کدھر گئے
یاں تجھ کو چھوڑ کر علی اکبر کدھر گئے
اماں تمہاری گود سے اصغر کدھر گئے
زاری نہ کس طرح ہو نہ کیوں شور و شین ہو
بابا سے میرے مجکو ملا دو تو چین ہو

بی بی تمھاری ننھی سی میت کے میں نثار
منھ سے ہٹاؤ کرتے کا دامن پھر ایک بار
جی بھر کے تم کو دیکھ لے مادر جگر فگار
اماں کو پاس اپنے بلا لو تو ہو قرار
فرصت کبھی نہ ہوگی ہمیں شور و شین سے
تب تم لحد میں سوؤگی آرام و چین ہے

بی بی یہ ماں ہے بیکس و محتاج و بے وطن
کسی طرح تیری ننھی سی میت کو دے کفن
کیا کیا اٹھائے قید میں رنج و غم و محن
باندھی گلے میں شمر ستمگار نے رسن
کرتی تھیں تم تو یاد شہ دو جہان کو
ہے ہے پکارتی نہیں اب بابا جان کو

بس اے انیس’ بزم میں برپا ہے شور و شین
تا حشر کم نہ ہوگا کبھی ماتم حسینؑ
آقا سے کر یہ عرض کہ یا شاہ مشرقین
دوری سے اب نہیں ہے ذرا میرے دل کو چین
آنکھوں سے قبر پاک دکھا دو غلام کو
روضے پہ اپنے جلد بلاؤ غلام کو

www.emarsiya.com