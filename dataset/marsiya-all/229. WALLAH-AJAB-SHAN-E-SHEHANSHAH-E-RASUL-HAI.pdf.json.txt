جلد پنجم
مرثیہ میر انیس

۱
واللہ عجب شانِ شہنشاہ رُسل ہے
اس گلشن ایجاد کا ہپلا وہی گُل ہے
اوس شاہ کے اوصاف کا کونین مین غل ہے
سب جزو کل اجزا ہین اوسی کے وہی کل ہے
ہرچند کہ ہے وہ خلفِ آدم و حوّا
پر حق نے کیا ہے شرفِ آدم حوّا
۲
اُس شاہ سے کونین مین بہتر نہین کوئی
بہتر کا تو کیا ذکر ہے ہمسر نہین کوئی
حق یہ ہے کہ ایسا تو پیمبرؑ نہین کوئی
جرار و بہادر نہین صفدر نہین کوئی
ادنا سا یہ رتبہ ہے جسے ذکر کیا ہے
بوذر کو شرف اوسکی غلامی سے ملا ہے
۳
خالق نے کیا اُسکو ملائک سے بھی افضل
آخر کیا مبعوث تو یپدا ہوا اوّل
وہان پہونچا جہان کوئی بھی پہونچا نہین مرسل
پہونچے نہ فرشتے بھی بھلا اور کیا دخل
سب معجزے تھے اوسمین رسولان سلف کے
پہچانا کسی نے نہ سوا شاہ نجف کے
۵
آتی تھی یہ خوشبو تن محبوب خدا سے
بے قدر ہے تشبیہ جو دون عطر حنا سے
بو باس ہے گلشن مین اوسی زلف رسا سے
کونچے جو مہکتے گذر شاہ ہُدا سے
سب کہتے کہ اس راہ مین خوشبو جو سوا ہے
شاید گذر احمدؐ مختار ہوا ہے
۶
عطار ہمیشہ عرق جسم مطہر
شیشون مین رکھا کرتے تھے ایسا تھا معطر
اوس عطر سے ہوتا تھا کوئی عطر نہ بہتر
پانی کا بھرا ظفر جو لے آتے تھے اکثر
آپ آب و دہن ڈالتے جب مضمضمہ کرکے
سب جانتے یہ آیا ہے بس مُشک سے بھرکے
۷
کس درجہ تھا خوش وضع کشیدہ قد بالا
ہمسر کوئی اوس شہہ کے نہوسکتا تھا اصلا
سچ ہے قد موزون بنی نور خدا تھا
ہو اُسکے برابر سُو یہ مقدور ہے کسکا
کیون سب سے نہ ب الا قد محبوب خدا ہو
خود جسکو سرافراز کہ خالق نے کیا ہو
۸
لکھا ہے یہ تھا معجزۂ خاص پیمبرؐ
سر پر سے نہ نکلا کوئی طائر کبھی اُڑ کر
بیٹھی نہ مگس بھی کبھی حضرت کے بدن پر
تھے نور مین اعضا مبارک بھی برابر
کوئی عقب پشت اگر جاتا تھا چھپ کر
حضرت کو نظر آتا تھا وہ شخص برابر
۹
بیداریٔ خواب آپکا ہر حال تھا یکسان
سونے سے نہ رہتے تھے معطل کسی عنوان
سنتا تھا ملائک کے سخن وہ شہہ ذیشان
جو سنتے تھے حضرت نہ کوئی سنتا تھا انسان
حضرتؐ کو صدا شکل دکھاتے تھے فرشتے
اورون کو نہ ہرگز نظر آتے تھے فرشتے
۱۰
گر خشک کنوین مین گرا آبِ دہن شاہ
اک آن مین لبریز ہوا آب سے وہ چاہ
گردل مین کوئی سوچتا تھا بندۂ اللہ
حضرت وہین اعجاز سے ہوجاتے تھے آگاہ
آب دہن پاک کو لیجاتے تھے بیمار
اعضا پہ جو ملتے تو شفا پاتے تھے بیمار
۱۱
تھی برکت دست مبارک مین نبیؐ کے
کم کھانے مین کر دیتے تھے آسودہ بہت سے
اک دن کسی نادار کے مہمان ہوے تھے
کی غرض یہ اوسنے اسے تقسیم تو کیجیے
ایسی برکت ہوگئی قسمت ہو اسو مین
بُزغالہ مین اور تھوڑے سے بس آروجو مین
۱۲
بیشک تھا عبور ااپ کو ہر ایک نعت پر
کرتے تھے سخن ساری زبانون مین پیمبرؑ
ہر اونگلی سے پانی یہ روان ہوتا تھا اکثر
ہو جاتے تھے سیراب ہزارون سے پی کر
یہ معجزہ خالق سے ملا خیر بشر کو
اک اونگلی سے دو ٹکڑے کیا قُرص و قمر کو
۱۳
پیدا ہوے جب آپ تمام اس سے ہین آگہہ
آلایش دنیا تھی نہ کچھ آپ کے ہمراہ
تھے موے سپید آپکی داڑھی مین جو ہفدہ
پُر نور تھے خورشید نمط اور صفت ۔۔۔۔۔
تھا نور جلال آپکی پیشانی سے پیدا
ختنہ کیے اور ناف بُریدہ ہوے پیدا
۱۴
آیا ہے روایات و خبر مین یہ سراسر
پیدا ہوے جب سرور دین شافع محشر
خوشبو سے بدن کی ہوے آفاق معطر
قبلہ کی طرف سجدۂ خالق مین رکھا سر
ہاتھ آپ نے اونچے کیے صدق دل و جان سے
توحید خدا کا کیا اقرار زبان سے
۱۵
جس تیز قدم اسپ پہ ہو جاتے تھے اسوار
آداب رسالت سے وہ بس ہوتا تھا ہموار
لکھا ہے نہ وہ تیز قدمی ہوتا تھا زنہار
فرمان و اطاعت وہ کیے جاتا تھا ہر بار
حضرت کا گذر ہوتا تھا جس نخل و ثمر سے
جُھک جاتا تھا وہ حکم شہہ جن و بشر سے
۱۶
گہوارہ نشین ہوتے تھے طفلی مین جو حضرت
خدّام ملائک تھے ساز کرتے تھے خدمت
اور پشت مبارک پہ جو تھی مُہر نبوت
پُر نور سدا رہتی تھی مہتاب کی صورت
گر ریزۂ سنگ آپ اُٹھاتے کسی جا سے
ہوتا وہ مشرف وہین تسبیح خدا سے
۱۷
چلتے تھے اگر نرم زمین پر شہہ ابرار
نقش قدم اوسمین نہ کبھی پڑتا تھا زنہار
اور سنگ پہ پڑتا تھا قدم گردم رفتار
تو موم صفت ہوتا تھا نقش اوسمین نمودار
مردانگی مین مثل پیمبر نہ کوئی تھا
قوت مین شجاعت مین بھی ہمسر نہ کوئی تھا
۱۸
اللہ ہی اللہ تھا یہ رعب پیمبرؑ
کوئی نظر تند نہ کرسکتا تھا اونپر
سنتے تھے عدو دور سے گر نام پیمبر
تو کانپتے تھے بید کی مانند وہ تھر تھر
یہ معجزہ ہے نقش دل اہل یقین مین
بدبو کبھی پہونچتی مشام شہ دین مین
۱۹
سب جانتے ہین معجزۂ احمدؐ مختار
سایہ قدِ حضرت کا نہ دیکھا کبھی زنہار
بے دخل یہان عقل ہے اور فکر ہے بیکار
سایہ کاز سایہ ہوکہ ہے سایۂ غفار
دیکھا تو یہ مضمون کہا ہے شعرا نے
اس رمز کو حیدر کے سوا کیا کوئی جانے
۲۰
ہے فضل الٰہی سے طبیعت مری موزون
منظور یہی ہے کوئی مضمون نکالون
اس معجزۂ خاص کا کیونکر نہ مقر ہون
سایہ کی طرح یہان نظر آتا نہین مضمون 
سیدھا تو ہے مضمون یہان فکر کو کیا دخل
پر عقل رسا ہوتی ہے اعجاز مین لادخل
۲۱
کہتی ہے مری عقل یہ مضمون ہے اعلیٰ
تھے احمد مختار تو یکتاے زمانہ
اللہ نے سایہ جو نہ اونکا کیا پیدا
مظور یہی تھا کہ نہونام دوئی کا
اور اسلیے سایہ نہو اقد مین نبی کے
پسپا نہون انوار خدا پا سے کسی کے
۲۲
مضمون ہے سایہ کا تصور سے بہت دور
کچھ فکر کرون اسمین یہی ہے مجھے منظور
سایہ کا سیہ رنگ زمانے مین ہے مشہور
ظاہر ہے کہ تھا سایۂ حضرت تو فقط نور
گر تیرہ تھا قسمت مولا آنکھون کے ۔۔۔۔ مین
گر نور تھا در آیا محبون کے دلون مین
۲۳
مضمون یہ ہاتھ آیا ہے ہر ایک سے بہتر
گر ایک قدم بھی کہین جاتے تھے پیمبر
سایہ کی طرح ساتھ رہا کرتے تھے حیدر
اک جسم کے دو سائے ہون یہ بات ہو کیونکر
سایہ بھی علی نفس پیمبر بھی علی تھے
اس سے یہی ثابت ہے جو کچھ تھے سو یہی تھے
۲۴
سب خلق جو مصروف رہے محشر
اِک شمہ لکھے جائین نہ اعجاز پیمبرؐ

مملو ہین اس احوال سے بھی سیکڑون دفتر
تھوڑا سا وِلا حال ولادت بھی رقم کر
حضرت فقط اعجاز مجسم ہوے پیدا
مانند نبی اور بشر کم ہوے پیدا
۲۵
آگاہ ہین سب آمنہ سے ہے یہ روایت
فرماتی تھی اسطرح سے وہ صاحب عصمت
مین جبکہ ہوئی حاملۂ شاہ رسالت
مطلق نہوئی جو کہ ہے عوارت کی عادت
مونس تھا یہ فرزند مرا درد و الم مین
کرتا تھا صدا ذکر خدا میرے شکم مین
۲۶
جب وقت ولادت ہوا نزدیک تو اُسدم
کچھ عورتین آئین مرے گھر مین جوش و خرم
شکلین تھین مثال قمر اور زلف تھی یرخم
وہ سب تھین فرستادۂ خلاقِ دو عالم
مانند گہر دانت تھے اُنکے دہنون مین
پوشاک ہر اک رنگ کی پہنے بدنون مین
۲۷
تھا ہاتھ مین ہر ایک کے اک کاسۂ شربت
تھی کاسے مین خوشبو صفت گلشن جنت
کی میری طرف پینے کو شربت کی اشارت
مین نے پیا شربت تو یہ دی مجکو بشارت
بی بی ترا فرزند یہ مقبول خدا ہے
بہتر کوئی اس شہہ سے نہوگا نہ ہوا ہے
۲۸
پیدا ہوے جب بطن سے میرے شہہ مردان 
مسکن تھا مرا شعب ابوطالب ذیشان
مکّے مین تو یپدا ہوا وہ خاصۂ نردان
تا مغرب و مشرق ہوا اک نور درخشان
مملو ہوے یہ چودہ طبق ذکر ملک سے
گھر مین مرے اک اُبر اُتر آیا فلک سے
۲۹
اُس ابر نے گودی مین محمدؐ کو اُٹھا کر
سب خلق کو دکھلا دیا وہ روے منور
اوس دم تھا یہی خواستۂ حضرت داور
تا دیکھ لین سب صورت بیمثل پیمبرؐ
آدم کی طرح چہرۂ پُرنور صفا تھا
اور حسن مین تو حضرت یوسف سے سوا تھا
۳۰
خالق نے عنایت کی اونھین نوح کی رفعت
بخشی اونھین مانند خلیل الفت و خلت
کی صوت داؤد سدا اونپہ عنایت
بخشی اونھین یعقوب کے مانند بشارت
بس زہد نبی زہد سے یحییٰ کے کم نہ تھا
اور عیسیٰ و مریم کی طرح اونمین کرم تھا
۳۱
پھر تین جوان ماہ کی صورت نظر آئے
وہ طشت اور ابریق تھے ہاتھون مین اوٹھائے
محبوب خدا ہاتون سے پھر اونکے نہائے
انگشتر پر نور بھی وہ ساتھ تھے لائے
کتفین پیمبر سے جو اک نور عیان تھا
وہ مہر نبوت اوس انگوٹھی کا نشان تھا
۳۲
ہے جد سے پیمبر کے روایت یہ سنو اب
کہتے ہین مین سوتا تھا قرین کعبہ کے اوس شب
ارکان جو تھے کعبہ کے کندہ وہ ہوے سب
سجدہ جو اونھون نے کیا حیران ہوا مین سب
قائم ہوے پھر اپنی جگہ عزوشرف سے
تکبیر کی آواز تھی ہر چار طرف سے
۳۳
مین خواب سے چونکا تو نظر آئی یہ روداد
اک ابر سپید آمنہ کے گھر پہ ہے استاد
آواز یہی دیتا ہے ہاتف بدل شاد
پیدا ہوا جبریل کے اُستاد کا اُستاد
خوش خوش مین چلا آمنہ کے گھر کی طرف کو
حسرت تھی یہی دیکھ لون مین اپنے خلف کو
۳۴
ہاتف کی ندا آئی مرے کان مین اکبار
تو تیس دن اسکو نہ کبھی دیکھے گا زنہار
ازبسکہ ہین مشتاق لقائے شہہ ابرار
آتے ہین زیارت کو ملائک وہان ہر بار
کر لینگے فرشتے جو زیارت شہ دین کی
تب آئیگی باری کہین پھر اہل زمین کی
۳۵
دریاچۂ سادہ جو پرستش کا مکان تھا
معبود اوسے دشمن دین سمجھے تھے اپنا
اسدرجہ وہ سوکھا کہ رہا پانی نہ اصلا
پھر وادیٔ اسدہ سے یہ پانی ہوا پیدا
جاری عجب اعجاز رسول دوسرا تھا
آتشکدہ اون نار پرستون کا بجھا تھا
۳۶
پیدا ہوے جس صبح شہنشاہ دو عالم
شاہون کے جو تھے تخت نگون ہو گئے اوسدم
اوس روز شیاطین کا عجب ہو گیا عالم
تا شام تھے گونگے نہ سخن کرتے تھے باہم
اُس دن کسی کاہن کے نہ قابو مین تھا ہمزاد
پہونچانا خبر کون جدا ہوگیا ہمزاد
۳۷
جب تک کہ ہوا تھا نہ ظہور شہ ابرار
انبوہ شیاطین کو تھا تا چرخ سوم بار
اوس رونے سے وہان اونکا گذر ہو گیا دشوار
پھر تیر شہاب اونپہ پڑا کرتے تھے ہر بار
مجبور رہا حیلہ و تزویر مین شیطان
جکڑا بہ چہل بہ روز تھا زنجیر مین شیطان
۳۸
جب آئے جہان مین قدم احمدؐ مختار
تاثیر گئی سحر کی کاہن ہوئے بیکار
اوندھے ہوئے بُت خوف سے لرزان ہوے کفار
ہر جا سے تشہد کی صدا آتی تھی ہر بار
یہ معجزہ مابین سماوات ہے مشہور
کسرا کا محل گر پڑا یہ بات ہے مشہور
۳۹
جس دم متولد ہوا وہ خاصۂ علام
متروک ہزارون سے ہوا سجدۂ اصنام
ہر روز فزون ہوتی رہی رونق اسلام
لکھا ہے زیادہ ابھی گذرے تھے نہ ایام
ہر چار طرف ذکر رسول دوجہان تھا
نہ لات کا تھا نام نہ عُزّا کا نشان تھا
۴۰
ہر دن یہ نموئے شہ لولاک کا تھا حال
اک ہفتہ مین جسطرح نمو کرتے ہین اطفال
ہر ہفتہ مین یون بڑھتا تھا وہ شاہ خوش اقبال
اطفال پہ جسطرح گذر جاتا ہے اک سال
تعلیم کسی نے نہ کیا علم و ادب تھا
استاد ازل نے اونھین بتلا دیا سب تھا
۴۱
لکھا ہے ہوے سات مہینے کے جو حضرت
تب والد ماجد کی جہان سے ہوئی رحلت
شش سالہ ہوے جبکہ شہنشاہ رسالت
تب والدۂ ماجدہ پہونچیں سوئے جنت
جب آٹھ برس کے ہوے افضال خدا سے
تب جد معظم گئے اس دارفنا سے
۴۲
چالیس برس کا سن حضرت ہوا جس دم
مبعوث رسالت ہوا وہ شاہ معظم
معراج کے احوال سے آگاہ ہے عالم
یہ رتبہ کسی اور پیمبر کا ہوا کم
اس امر مین دیندارون کو تشکیک نہین ہے
اسطرح سے ہپونچا کوئی نزدیک نہین ہے
۴۳
اک شخص نے پوچھا یہ شہ عقدہ کشا سے
معراج مین کیا فرق تھا احمد سے خدا سے
گویا ہوئے یون تب لب اعجاز نما سے
جو فرق تھا وہ کہہ نہین سکتا مین زبان سے
اک پردہ ہی پردا تھا رہا تھا نہ ذرا فرق
کہتا ہے خدا آپ کہ قوسین کا تھا فرق
۴۴
پھر اُسنے کہا مجھ سے بیان کیجیے یا شاہ
پردہ کے اُدھر کیا تھا کہ فدوی تو ہو آگاہ
ہنسکر یہی فرمانے لگے سیّد ذیجاہ
کچھ تھا عقب پردہ نہ جز قدرت اللہ
اسرار الٰہی کو بھلا کیا کوئی جانے
اللہ و محمدؐ کے سوا کیا کوئی جانے
۴۵
اسطرح بیان کرتا ہے راوی یہ روایت
معراج کو جسوقت گئے شاہ رسالت
کی موسیٔ عمران نے محمدؐ کی زیارت
پھر پوچھا کہ کس حال مین ہے آپکی اُمّت
احمدؐ نے یہ فرمایا وہ مصروف جفا ہے
کچھ اوسمین حمیت ہے نہ کچھ اوسمین وفا ہے
۴۶
موسیٰ نے یہ تب احمد مختار سے پوچھا
اللہ سے اور آپ سے باتین ہوئین کیا کیا
کیا ایک برس روزون کا فرمان ہوا تھا
تم سے تو یہ ہوگا مگر امت سے نہوگا
روزون مین نمازون مین بہت طول ہوا ہے
ان دونو مین تخفیف جو کچھ ہو تو بجا ہے
۴۷
یہ سُنکے محمدؐ نے کہا اے مرے داور
امت پہ میری اپنا سدا فضل و کرم کر
دے اتنی نہ تکلیف انھین خالق اکبر
یہ صوم وصلوٰۃ انپہ جو ہو قصر ہے بہتر
حکم آیا کہ خاطر جو تری مجکو سوا ہے
روزے چھ مہینے کے رکھین قصر کیا ہے
۴۸
موسیٰ نے کہا سُنکے یہ فرمان خدا کا
امت سے تمھاری کسی صورت یہ نہوگا
کی عرض پیمبرؐ نے کہ اے خالق یکتا
اسمین بھی کمی کا متوقع ہے یہ بندا
حکم آیا پڑھین پانچ نمازین یہ جہان مین
اک ماہ یہ روزے رکھین ماہِ رمضان مین
۴۹
موسیٰ نے کہا اس سے بھی کم ہو تو ہے بہتر
کہنے لگے اُسوقت یہ موسیؑ سے پیمبر
کسدرجہ ہوا ہے کرم حضرت داور
شرم آتی ہے اب عرض کر رہے سراسر
آئی یہ ندا اب جود دعا لب پہ یہ لاتا
مین صوم و صلوٰۃ اس تری امت سے اوٹھاتا
۵۰
مشہور ہے حضرت کے اقارب کی بڑائی
اللہ نے ہر طور سے بات انکی نبھائی
جب حق نے دیا حیدرؑ کرار سا بھائی
پھر اور سوا تقویت اسلام نے پائی
یہان بیٹی وہان چشمۂ کوثر دیا ان کو
پھر اپنی خلافت کا وصی کر دیا ان کو
۵۱
ہر ایک کے تھے رزق رسان احمد مختار
پر فاقہ کشی کرتے تھے خوش خوش شہ ابرار
حضرت کو نہ نعمات جہان سے تھا سروکار
ہر وقت مئے رحمت داور سے تھے سرشار
ہر رگ کو سدا صوم کی لذت جو ملی تھی
فرط عطش وجوع تمناے ولی تھی
۵۲
لکھا ہے کہ اک روز تھے فاقہ سے پیمبرؐ
پیغام خدا یون کہا جبریل نے آکر
متن بعد سلام آپ سے فرماتا ہے داور
فاقون کے سبب سے لقب و کرب ہے تمپر
گر ہوے خوشی گھر کو جواہر سے مین بھر دون
یہ کوہ تھامہ جو ہین سب سونے کے کر دون
۵۳
شہ بولے کہ انجام پھر اس بات کا کیا ہے
جبریل نے کی عرض کہ بعد اسکے فنا ہے
ہرایک کو درپیش رہ ملک بقا ہے
باقی نہین زنہار کوئی غیر خدا ہے
افلاک و زمین دشت و جبل کچھ نہ رہے گا
انہار و چمن قصر و محل کچھ نہ رہے گا
۵۴
جبریل کا سُنکر یہ سخن بولے پیمبرؐ
کرنا یہی تم عرض مری سمت سے جاکر
اک روز تو فاقہ ہو مجھے اے مرے داور
تا صبر کی دولت بھی رہے مجکو میسر
نہ خواہش گوہر نہ تمنائے علا ہے
یارب مجھے فاقے مین عجب لطف ملا ہے
۵۵
اور دوسرے دن اتنا مجھے دے کہ مین کچھ کھاؤن
پھر شکر تری لطف و عنایت کا بجا لاؤن
دے صبر بھی ایسا کہ جو فاقہ سے نہ گھبراؤن
دنیا سے مبرا ترے دربار میں آؤن
سُونے کا کوئی کوہ نہ اے رب عُلا کر
اکسیر قناعت تو عوض اسکے عطا کر
۵۶
ہرچند کہ سب نے زیر نگین ملک خدا تھا
پر دھیان نہ ملبوس مکلف کا ذرا تھا
کچھ ساتر تن ہو یہی منظور سدا تھا
اور سجدۂ خالق مین رہا خاکپہ ماتھا
گو شاہ شہان تھے پہ نہ مطلوب حشم تھا
مبسوط زمانے پہ سدا ظلّ کرم تھا
۵۷
مصروف رہے کار خدا مین دل و جان سے
لاکھوں ہی مسلمان کیے دست و زبان سے
کفار مخالف رہے اوس شاہ و سہان سے
احوال ہر اک جنگ کا افزون ہے بیان سے
کفار سدا قتل ہوے تیغ دوسر سے
ہر بار پھرے گھر کی طرف فتح و ظفر سے
۵۸
ہر جنگ مین یہ مرحمت حق کا تھا احوال
جبریل اگر دہنے پہ تھے بائین پہ میکال
ہر وقت رہا ایزد باری کا یہ افضال
آیا کی مدد چرخ سے اللہ رے اقبال
کیونکر نہ علم عزم کرے اوج کا ہر بار
جبریل ہراول رہا جس فوج کا ہر بار
۵۹
مشہور جو فوج نبوی ۔۔۔۔۔۔۔۔۔۔۔ خدا ہو
پھر فتح و ظفر کیون نہ قدمبوس سدا ہو
سو بار پھر اس ارض و سما کی جو بنا ہو
پیدا نہ کوئی مثل رسول و دوسرا ہو
محبوب تھے خالق کے ولی ابن ولی تھے
رتبے جو دیئے حق نے وہ عالم پہ جلی تھے
۶۰
جسدم حج آخر سے فراغ آپ نے پایا
تب اپنا وصی حیدر صفدر کو بنایا
کی عرض کہ مین تابع فرمان ہون خدایا
پھر آیۂ اکملت لکم دینکم آیا
ہر دم تھا یہی قول رسول دوجہان کا
درپیش ہے اب جلد سفر باغ جنان کا
۶۱
داخل ہوے جب وادیٔ خم مین شہہ والا
تب اپنا وصی حیدر صفدر کو بنایا
انصار و مہاجر کو فراہم کیا اوس جا
منبر پہ فصاحت سے پڑھا آپ نے خطبا
فرمایا وصی اسکو کیا حُکمِ خدا سے
جاتا ہون سوے ملک بقا دار فنا سے
۶۲
تنزیل پہ مصحف کے رہی مجھ سے لڑائی
تاویل پہ قرآن کی لڑیگا میرا بھائی
درپیش ہوئی اب مجھے امت سے جدائی
فرقت میری اللہ کو میرے نہ خوش آئی
جو پوچھنا ہو پوچھ لو پھر بات نہوگی
کوثر کے سوا مجھ سے ملاقات نہوگی
۶۳
کی حکم سے اللہ کے تبلیغ رسالت
منظور رہی مجکو سدا راحت امت
تم بعد مرے کرنا نہ اسلام مین بدعت
قرآن کے رتبہ سے نہین کم مری عزت
ان دونون کو تم جانیو ایمان کے برابر
عزت میری واللہ ہے قرآن کے برابر
۶۴
امت کا ستم آج تلک مین نے سہا ہے
ناحق مرے ہاتون سے نہین خون بہا ہے
ہر وقت تمھارا ہی مجھے دھیان رہا ہے
فرمایا جو خالق نے وہی مین نے کہا ہے
بھائی مرا جو کچھ کہے وہ مانیو ہر دم
اب حکم خدا حکم علی جانیو ہر دم
۶۵
بھائی بھی میرا میری طرح خیر بشر ہے
جو مجھ مین اثر تھا وہی اوسمین بھی اثر ہے
داماد مرا صاحب شمشیر دوسر ہے
عمران کا پسر گیارہ امامون کا پدر ہے
بے حکم خدا اوسکے نہ احکام سمجھنا
گر صبح کو یہ شام کہے شام سمجھنا
۶۶
تم جانتے ہو مجھپہ وحی آتی تھی ہر بار
خالق ہے سدا اسکا معین اور مددگار
سب علم سکھائے ہین اسے مین نے بتکرار
پوشیدہ کوئی مسئلہ اس سے نہین زنہار
اسرار خدا سے دل آگاہ بھرا ہے
جو مین ہون سو یہ ہے نہین فرق اسمین ذرا ہے
۶۷
بیٹی کی میری جانتے ہو عزت و تکریم
دنیا مین سدا کرتا رہا اوسکی مین تعظیم
مین صبر و قناعت ہون اوسے کر چکا تعلیم
میری طرح اوسکو نہین پرواے زر و سیم
ناراض خدا ہوگا جو اشک اسکا گریگا
وہ پھر چکا احمد سے جو زہرا سے پھریگا
۶۸
یہ بعد مرے خلق مین کچھ دن کی ہے مہمان
اسکو نہ ستائے جو کوئی ہوئے مسلمان
دلجوئی مری بیٹی کی لازم ہے ہر اک آن
احسان جو اسپر کرے وہ مجھپہ ہے احسان
اکثر سببِ فاقہ رہی غش مری بیٹی
ہے روز ولادت سے لقب کش مری بیٹی
۶۹
ہاتون مین مری بیٹی کے ہین چکی کے چھالے
کس محنتون سے اسنے یہ فرزند ہین پالے
مُنھ سے کبھی کلمے نہ شکایت کے نکالے
اک دن نہ کہا یہ کہ خدا مجکو اوٹھالے
بیخوف خدا غم سے نہ روئی مری بیٹی
جزخاک کے بستر پہ نہ سوئی مری بیٹی
۷۰
کیا تابع فرمان ہے مری لاڈلی زہرا
مین گھر مین گیا اسکے جو اک روز یہ دیکھا
جا روب کشی مین وہان مصروف ہے فضا
مین نے کہا اے بیٹی ہے یون حکم خدا کا
اک دن تمھین لازم ہے کہ سب گھر کا کرو کام
اور دوسرے دن فضہ سے اے فاطمہ لو کام
۷۱
تم یہ نہ سمجھنا کہ مین ہون بنت پیمبر
ہو روبرو خالق کے تم اور فضہ برابر
یہ سُنکے ہوئی خوف سے لرزان مری دختر
فضہ سے فزون کام کیا کرتی تھی اکثر
پاس اپنے سدا فضہ کو بٹھلاتی تھی زہرا
جب اسکو کھلا لیتی تھی تب کھاتی تھی زہرا
۷۲
ان باتون کے اظہار سے مطلب ہے میرا یہ
کرنا نہ جفا لونڈی غلامون پہ تم حاشا
سرتابیان اللہ سے سب کرتے ہین کیا کیا
زنہار بجالاتے نہین حکم خدا کا
ہر بندے پہ کیا فضل و کرم کرتا ہے اللہ
ہان رزق ہمین نہین کم کرتا ہے اللہ
۷۳
خادم سے تمھارے بھی اگر کوئی خطا ہو
گر شرع کے برعکس نہو تم اوسے بخشو
بندون کی خطا پوشی ہے منظور خدا کو
محکوم کا تم عیب چھپاؤ نہ سزا دو
تم سب کی اسیطرح خطا بخشے گا اکدن
تم بخشوگے اُسکو تو خدا بخشے گا اکدن
۷۴
تم مجکو اگر مخبر صادق ہو سمجھتے
تو کرنا تخالف نہ کبھ حکم سے میرے
زہرا کو کچھ آزار نہ دینا میرے پیچھے
نزدیک مرے پہونچیگی پیاری مری پہلے
سبطین مری روح ہین اور راحت جان ہین
یہ دونون پسر سید و سردار جنان ہین
۷۵
معلوم ہے سب خواستۂ ایزد باری
حجت کی ہے اتمام پہ تقریر یہ ساری
زہرا تو ہے کچھ روز کی مہمان تمھاری
نزدیک ہے ہو عازم فردوس یہ پیاری
اسکو نہ رولانا کہ یہ کچھ دن کی ہے مہمان
اسکو نہ ستانا کہ یہ کچھ دن کی ہے مہمان
۷۶
یہ کہکے اسامہ سے یہ فرمانے لگے شاہ
جا روم کو تو لیکے مری فوج کو ہمراہ
حُضار سے یون کہنے لگے سرور ذیجاہ
دو ساتھ اسامہ کا یہ ہے مرضیٔ اللہ
ہے دشمن دین جو کہ اسامہ سے پھریگا
بیشک ہے لعین جو کہ اسامہ سے پھریگا
۷۷
فرمانے لگے پھر یہ اسامہ سے پیمبر
وہان جائیو تو شہر کے ناکے پہ ٹھہر کر
منظور مجھے یہ ہے کہ تا جمع ہو لشکر
آخر متوقف وہ ہوا شہر کے باہر
پھر آئے وہ پھرنا تھا جنھین شاہ نجف سے
مُنھ پھیر لیے اپنے اسامہ کی طرف سے
۷۸
اُس روز جو حضرت کی طبیعت ہوئی برہم
بس خانۂ اقدس مین گئے شاہ دو عالم
عرصہ رہا جب آپکی رحلت مین بہت کم
کہنے لگے حضرت ہوے اصحاب جو باہم
فرمودۂ محبوب خدا کون کرے گا
اور سارا مرا دَین ادا کون کرے گا
۷۹
عباس خوش اطوار جو حضرت کے چچا تھے
سُنکر یہ سخن احمد مرسل سے یہ بولے
معلوم ہے تمکو بہت اطفال ہین میرے
یہ دین تمھارا نہ ادا ہوئیگا مجھسے
مفلس سے کبھی دین ادا ہو نہ سخی کا
یہ عہدہ ہے نائب کا یہ ہے کام وصی کا
۸۰
احمدؐ نے کہا عازم فردوس برین ہون
اے عم یہ کہو اپنی مین میراث کسے دون
عباس نے یہ سُنکے کہا بادل محزون
اسکا وہ محق ہے جو اطاعت مین ہو افزون
آئی یہ ندا اسکا سزاوار علی ہے
احمد کی طرح خلق کا سردار علی ہے
۸۱
حیدر کو یہ تھا رنج کہ جاتے ہین پیمبرؐ
تھا نعرہ زنان غمس ے بہت ضیغم داور
رو رو کے پیمبر سے یہ کہنے لگے حیدرؑ
مین حکم بجا لاؤن گا حضرت کا سراسر
احمدؐ نے یہ فرمایا شہنشاہ نجف سے
امید ہے اس سے بھی سوا تیری طرف سے
۸۲
حاضر تھا بلال اوس سے یہ بولے شہہ والا
خود و زرہ و رایت و شمشیر و سپر لا
پوشاک مری جتتی ہے سب جمع کر اکجا
مشتاق نہایت ہونمین دیدار عصا کا
کل چیزین مری آئین کہ اون سبکو مین دیکھون
جی چاہتا ہے ناقہ و مرکب کو مین دیکھون
۸۳
جسوقت سُنا یہ سخن سیّد ابرار 
لے آئے سب اسباب بھی حاضر کیے رہوار
رخصت ہوے ہر چیز سے تب احمدؐ مختار
پھر اپنے وصی سے کہا یا حیدر کرار
یہ اسلحہ یہ رخت یہ مرکب ہے تمھارا
جو کچھ کہ مرے پاس ہے یہ سب ہے تمھارا
۸۴
لکھنا ہے کہ اس شکل کا تھا اسپ پیمبرؐ
دو بازو وہ رکھتا تھا چپ و راس مع پر
سبطین کھڑے تھے جو پیمبر کے برابر
شپیرؑ سے احمدؐ نے کہا اے مرے دلبر
یہ اسپ تجھے دیتا ہون کام آئیگا بیٹا
تا منزل مقصد یہی پہونچائیگا بیٹا
۸۵
یہ کہکے پھر امت کو پکارے شہ ابرار
پہونچا ہو کبھی میری طرف سے جسے آزاد
وہ آئے کہ جیتا ہے ابھی احمدؐ مختار
رکھے نہ قصاص اسکا قیامت پہ وہ زنہار
اندیشۂ حشر اے اولی الالباب ہے مجکو
اوس روز کے بدلے کی نہین تاب ہے مجکو
۸۶
عکاسہ نے اوٹھکر کہا اے حق کے پیمبرؐ
جب آپ یہ فرمائین مین پنہان کرون کیونکر
ناقہ پہ سوار آپ تھے اے دین کے رہبر
قمچی نہ لگی ناقہ پہ اور لگ گئی مجھپر
وہ عضو تہ پیرہن اسوقت نہان ہے
اوس قمچی کا ابتک مرے بازو پہ نشان ہے
۸۷
اوس قمچی کے لانے کو ہوا حکم نبی کا
اوسوقت بلال آیا سوے خانۂ زہراؑ
زہرا نے کہا ہے غلبہ اونپہ مرض کا
اسواری کی طاقت نہین رکھتے مرے بابا
اسوقت یہ کس واسطے قمچی کی طلب ہے
معلوم ہے کچھ تمکو کہ کیا اسکا سبب ہے
۸۸
اوسنے کہا اک دن کہین جاتے تھے پیمبرؐ
عکاسہ چلا جاتا تھا حضرت کے برابر
قمچی یہ لگانے لگے ناقہ کو جو سرور
اوسپر نہ لگی پڑ گئی اوس مرد عرب پر
منظور ہے اوس خاصۂ داور سے عوض لے
منگوائی ہے قمچی کہ پیمبر سے عوض لے
۸۹
زہرا نے کہا ضعف بہت رکھتے ہین بابا
قمچی کے نہین چوٹ کے لائق شہہ والا
قمچی مجھے مارے نور ہے احسان سراپا
اوسنے کہا مین آپکی تقریر کہونگا
لیکن یہ درست امر شریعت مین نہین ہے
وہ تم سے عوض لے یہ نہین مجکو یقین ہے
۹۰
قمچی لیے مسجد مین وہ حاجر ہوا آکر
تقریر کہی فاطمہ کی پیش پیمبرؐ
حضرت نے کہا میرا عوض اوس سے ہو کیونکر
عرصہ نہین اب ظلم سہے گی مری دختر
اک ظالم بیرحم اذیت اوسے دیگا
کوڑا بھی مری بیٹی کے بازو پہ لگے گا
۹۱
یہ کہکے کہا آپ نے عکّاسہ قریب آ
تیار پیمبرؐ بی ہے موجود ہے کوڑا
اوسنے کہا اوس روز مرا بازو تھا ننگا
ہے زیب بدن آج قمیص آپکے مولا
حیدر کو ہوا تب یہ اشارا شہہ دین کا
پیراہن پُر نور اوتار شہہ دین کا
۹۲
اوس شاہ کی جب پشت مبارک ہوئی ننگی
عکّاسہ نے تب مُہر نبوت پہ نظر کی
کتفین شہنشاہ کا بوسہ لیا جلدی
کی عرض یہی میری تمنائے دلی تھی
محبوب خدا خسر و ذیجود و کرم ہو
جو ہاتھ اوٹھے آپ پہ وہ ہاتھ قلم ہو
۹۳
جب اوسنے یہ کی عرض تو بولے یہ پیمبرؐ
منظور عوض گر نہین تو مجکو بحل کر
جب اوسنے کہا منھ سے یہ کہنے لگے سرور
فرو اے قیامت تو اسے بخشیو داور
آزار کا بدلا نہین آج اسے لیا ہے
اس شخص نے احساس محمدؐ پہ کیا ہے
۹۴
بعد اسکے گیا خانۂ اقدس مین شہنشاہ
تخفیف مرض میں کسی صورت سے نہ تھی آہ
جب آیا قرین وقت رحیل شہ ذیجاہ
زہراے یہ کہنے لگا وہ خاصۂ اللہ
تم لخت جگر میری مین محبوب خدا ہون
آمین کہو تم اور مین مصروف دعا ہون
۹۵
یہ کہکے بصد درد لگے کرنے مناجات
مین بندۂ ناچیز ہون تو قبلۂ حاجات
ہر وقت مری تیرے تصدق سے بنی بات
آسودگی و گر سنگی سمجھا مساوات
جو حکم ہوا تیرا بجا لایا سدا مین
ہر آن مؤید تری جانب سے رہا مین
۹۶
ہر وقت رہا مورد الطاف و عنایت
کی تونے سدا فضل و کرم سے مری عزت
بخشا مجھے تونے ہی تو بس خلق و مروت
مشہور جہان ہے مری مختاری جنت
۔۔۔۔۔۔۔۔ جہان مین مری ہر آن کی تو نے
جسدم کوئی مشکل پڑی آسان کی تو نے
۹۷
جسوقت تردد ہوا یہان مجکو ذرا سا
کیا بندہ نوازی ہے کہ جبریل کو بھیجا
میرا سا نہ رتبہ کیا زنہار کسی کا
بھیجا مرے بچے کے لیے ہرنی کا بچا
خاطر مری بیٹی کی یہ اے میرے خدا کی
فضہ کو یہان نعمت فردوس عطا کی
۹۸
اور عید کو کپڑون کے جو طالب ہوئے دلبر
فردوس کے حلے اونھین بھیجنے مرے داور
جب دونون نکلنے لگے دروازے سے باہر
گردون سے نگہبان کیئے اونکے مقرر
بیٹی کو مری چادر تطہیر عطا کی
اور حیدر کرار کو شمشیر عطا کی
۹۹
ہر چند کہ اک بندۂ ناچیز ہی تھا مین
مشہور ہوا خلق مین محبوب خدا مین
مصروف رہا تیری عبادت مین سدا مین
جو حق تھا عبادت کا ادا کر نہ سکا مین
یہ کرتے تھے ارشاد کہ غش ہو گئے حضرت
زہرا یہی سمجھی کہ جنان کو گئے حضرت
۱۰۰
پھر ہوش مین آپ آئے اور آنکھون کو کیا وا 
روتے ہوے زہراے دل افگار کو دیکھا
زہرا سے کہا کان مرے مُنھ کے قرین لا
یون کان مین بیٹی کے کہا اتنا نہ غم کھا
کچھ روزون ہی ایذا تو مرے بعد سہیگی
ایجان بہت روز جدائی نہ رہیگی
۱۰۱
اتنا تو کہا بیٹی سے پھر نکلی نہ آواز
طوبی کی طرف طائر جان کر گیا پرواز
انجام ہوا ختم رسلؐ کا بہہ از آغاز
مر جانا بھی اعجاز تھا اور جینا بھی اعجاز
اعجاز دم غسل یہ دکھلاتے تھے حضرت
اس پہلو سے اوس پہلو کو پھر جاتے تھے حضرت
۱۰۲
گرد فن کا احوال کہون طول بہت ہو
زہرا کے کہون مین یہ منظور ہے مجکو
تھی عاشق احمدؐ جو وہ معصومۂ خوش خو
سر پیٹ کے وین بین وہ کرنے لگی رو رو
بابا مرے اب باغ جنان سے نہ پرینگے
اُس جا پہ گئے ہین کہ جہان سے نہ پھرینگے
۱۰۳
اے صاحبو جب عزم سفر کرتے تھے حضرت
کرتے تھے مجھے بعد ہر اک شخص کے رخصت
آتے تھے سفر سے جو شہنشاہ رسالت
پہلے مرے پاس آتے تھے اللہ ری الفت
یہ آکری بیٹی سے وداع شہہ دین ہے
رخصت کی توقع ہے نہ آنے کا یقین ہے
۱۰۴
جو لوگ کہ کافر سے مسلمان بنائے
ہے ہے وہی حضرت کے جنازہ پہ نہ آئے
بے وارثے اب ہوگئے دونو مرے جائے
دو دن ہوے جبریل امین وحی نہ لائے
جب مہبط جبریل ہی دُنیا مین نہین ہے
جبریل کے پھر آنے کا اب کسکو یقین ہے
۱۰۵
جو گھر کے فرشتون سے بھرا رہتا تھا اکثر
اوس گھر مین یہ نزدیک ہے دہنس آئینگے خود سر
بے یارومددگار ہے داماد پیمبر
اک دم کے نہونے سے خرابی ہے سراسر
دنیا سے پیمبر کی زیارت ہوئی موقوف
منبر ہوا بے نور جماعت ہوئی موقوف
۱۰۶
ہر سمت عجب طور کا برپا ہے تلاطم
مہتاب چھپا ہوگئے بے نور سب انجم
مسند کے بڑھانے کے لیے کہتے ہین مردم
مسند مین بڑھاؤن کہ اب آنے کے نہین تم
مسند تو حقیقت مین یہ بیکار ہے بابا
وارث موئی آفت مین گرفتار ہے بابا
۱۰۷
اب رنج میری فاقہ کشی سے کسے ہوگا
اب پوچھے گا پھر کون کہ کچھ کھایا ہے زہرا
اکثر مری تعظیم کیا کرتے تھے بابا
تم مر گئے مجکو نہ کسی نے دیا پرسا
ہر روز نیا مجھپہ عدو ظلم کرینگے
پُرسا نہ دیا اب مجھے رونے بھی نہ دینگے
۱۰۸
فرزندون سے کہتی ہون کہ مسجد کی طرف جاؤ
عرصہ سے نہین دیکھا ہے نانا کو بلا لاؤ
دونون یہی کہتے ہین کہ یہ بات نہ فرماؤ
جنت کو گئے وہ جنہین تم کہتی ہو لے آؤ
سنسان ہے کل صبح سے دربار پیمبرؐ
جُز حشر کے ممکن نہین دیدار پیمبرؐ
۱۰۹
پھرتے ہین یتیمون کی طرح سے مرے پیارے
کپڑے نہین دونو نے کئی دن سے اوتارے
زہرا تو پریشان ہے ماتم مین تمھارے
بال انکے بھلا شانے سے اب کون سنوارے
کرتے ہین سدا یاد بکا کرتے ہین دونون
سہمے ہوے کونون مین چھپا کرتے ہین دونون
۱۱۰
اورون کی سی بابا نہین ان دونون کی عادت
ان لاڈلون مین علم امامت کی ہے قوت
مین آپ کے مرنے کو نہان کرتی ہون حضرت
انپر تو ازل سے ہے عیان ساری حقیقت
میّت پہ مجھے سر کو پٹکتے ہوے دیکھا
دم آپکا دونون نے نکلتے ہوے دیکھا
۱۱۱
ان دونون نواسون کی نہ کی آپ نے شادی
توقیر مری خاک مین قسمت نے ملا دی
خوگر ہون مین شفقت کی محبت کی ہون عادی
بتلا دو مجھے راہ جنان اے مرے ہادی
جلدی سے بلا لو کہ یہی مجکو ہوس ہے
ایک ایک گھڑی مجکو یہ ایک ایک برس ہے
۱۱۲
ام سلمہ عورتون مین ہین مری غمخوار
کم مجکو خدیجہ سے نہین چاہتین زنہار
قسمت تو مری دیکھیے اے سید ابرار
جو ہین مرے غمخوار سوا مجھسے ہین نادار
آسایش و آرام مین قوم قرشی ہے
مجھپر جسے شفقت ہے اُسے فاقہ کشی ہے
۱۱۳
فاقون مین مری کون خبر لیویگا آکر
کون آن کے چھاتی سے لگا لیگا مرا سر
اب کون کڑھے گا کہ ہے کہنہ مری چادر
کون اب یہ کہیگا کہ مین قربان ہون تجھپر
مظلوم و یتیم آج مجھے کر گئے بابا
کیا قہر ہے زہرا نہ موئی مر گئے بابا
۱۱۴
مین چھوٹی تھی جب سر سے اوٹھین مادر غمخوار
مادر سے زیادہ مجھے حضرت نے کیا پیار
مین سوتی تھی اور آپ رہا کرتے تھے بیدار
فرماتے تھے آپ آکے نہ رو اے مری دلدار
مُنھ پر ہے روا بیٹی سے روپوش ہین بابا
مین رو رو کے چلاتی ہون خاموش ہین بابا
۱۱۵
ہے ہے مرے بچے ہوے اب بیکس و مظلوم
نانا کسے اب کہکے پکارینگے یہ معصوم
تاحشر رہے دولتِ دیدار سے محروم
غمگین تو تھے اور بھی اب ہوئینگے مغموم
ان دونون کی مظلومی و تنہائی کا غم ہے
اور بھی تو مہمان ہے فقط باپ کا دم ہے
۱۱۶
رو روکے بیان کرتے تھے یہ حیدر کرار
مجبور مجھے کر گئے یا احمدؐ مختار
مرنے سے ہوا آپ کے مین بیکس و ناچار
جز ذات خدا کون ہے اب میرا مددگار
صابر رہا ایذا مین بھی گو فاقہ کشی کی
واللہ کمر ٹوٹ گئی آج علی کی
۱۱۷
حیدر یہ بیان کرتے تھے بانالہ و افغان
اور شپر و شپیر کا تھا حال پریشان
سر ننگے تھے اور چاک تھے کُرتون کے گریبان
تھے نانا کی میت کے قرین خاک پہ غلطان
منھ پر سے عبا کو کبھی سرکاتے تھے دونو
روکر کبھی چھاتی سے لپٹ جاتے تھے دونو
۱۱۸
سر پیٹ کے کہتی تھی یہ زہرا نہ جگاؤ
اب ہاتھ سے تم نانا کا بازو نہ ہلاؤ
بس دیکھ چکے آؤ ردا مُنھ پہ اوڑھاؤ
زاری کرو فریاد کرو خاک اوڑاؤ
جیتے ہو تو دنیا مین تمھین کیا نہ ملے گا
نانا سا مگر چاہنے والا نہ ملے گا
۱۱۹
یہ سنکے سرون کو وہ پٹکتے تھے زمین پر
تھا نالہ و فریاد سے ہنگامۂ محشر
غُل مسجد جامع مین یہ تھا ہاے پیمبر
مُنھ پیٹتے تھے ہاتھون سے سلمان و ۔۔۔۔۔۔۔۔۔۔
ماتم تھا ملائک مین رسول مدنی کا
تھا قوم بنی جان مین غل سینہ زنی کا
۱۲۰
یہان غسل و کفن مین متوجہ ہوے حیدر
اصحاب نبی جمع ہوے ڈیوڑھی پہ آکر
تھے سب تو شریک کفن و دفن پیمبر
محروم سعادت سے رہے چند بداختر
پُرسا بھی دیا آکے نہ زہراؤ علی کو
بیچین کیا روح رسول عربی کو
۱۲۱
جو احمد و زہراؤ علی کو ہوئی ایذا
جو ظلم و ستم شپرؑ و شپیرؑ پہ گذرا
ہووینگے کبھی ظالم و مظلوم بھی اکجا
اب جاے خموشی ہے انیس آگے کہے کیا
جب حشر کو یہ دفتر جانسوز کُھلیگا
اس ظلم کا بھی حال اسی روز کُھلیگا

نوحہ
۱
ہوگئی بے نور جب شمع مزار فاطمہؑ
اوڑ گیا سیماب سان صبر و قرار فاطمہؑ
۲
بنگئے اوس دن سلیمان بادشاہ انس و جن
لعل و در حق نے کیے جسدن نثار فاطمہؑ
۳
گزشت کربلا کیا پوچھتے ہو دوستو
گر پڑا گھوڑے سے جسدم شہسوار فاطمہؑ
۴
پُر خطر صحرا مین اوسدم بھولتے مجکو نہین
ہاے ہاے نالۂ شبہاے تار فاطمہؑ
۵
دفن کرکے لاشۂ اصغر کو بولے شاہ دین
یہ امانت کی سپرد ہمنے تمھارے فاطمہؑ
۶
تابر چہلم دھوپ مین اوسکا تن نازک رہے
خوابگہ ہووے سدا جسکی کنارِ فاطمہؑ
