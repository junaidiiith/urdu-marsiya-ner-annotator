MarsiyaeMarsiya
www.emarsiya.com

پائی یہ خبر زعفر جن نے جو کسی سے
ہوتی ہے لڑائی جگر و جان علیؑ سے
سب پھر گئے فرزند رسولؐ عربی سے
ملتی نہیں سید کو اماں، فوج شقی سے
منھ دین محمدؐ سے لعیں پھیرے ہوئے ہیں
اک پیاسے کو دو لاکھ جواں گھیرے ہوئے ہیں

کھینچے ہوئے تلواریں لعیں ایک طرف ہیں
اسوار لیے نیزہ کیں ایک طرف ہیں
خنجر لیے خولی و حصیں ایک طرف ہیں
سب ایک طرف ہیں شہ دیں ایک طرف ہیں
ماتم ہے بپا گھر میں رسولِ عربی کے
تنہائی کا عالم ہے نواسے پہ نبیؐ کے

پیاسا ہے کئی دن سے یہ اللہ کا جانی
کہتے ہیں کچھ اور منھ سے نکل جاتا ہے پانی
زخمی کو تو ہوتی ہے بہت تشنہ دہانی
ایک بوند بھی دیتے نہیں وہ ظلم کے بانی
تنہا کو ہیں شمشیر پہ شمشیر لگاتے
شہ مانگتے ہیں پانی وہ ہیں تیر لگاتے

کہتا ہے کوئی قاسم بے پر کو بلاؤ
کہتا ہے کوئی اپنے برادر کو بلاؤ
ہنس کر کوئی کہتا ہے کہ اکبر کو بلاؤ
پھر تیر سے ماریں علی اصغر کو بلاؤ
عرصہ ہوا ہات آپ کو مَلتے نہیں دیکھا
میدان میں زینب کو نکلتے نہیں دیکھا

فرماتے ہیں شہ لاشہ اکبر سے یہ چل کر
بابا کی مدد کرنے کو اوٹھو تمھیں دلبر
سنتے ہو مجھے کہتے ہیں کیا کیا یہ ستم گر
دیکھو ہمیں تیغوں سے لعیں کرتے ہیں بے سر
تولے ہوئے شمشیر ہر اک دشمن دیں ہے
اللہ تو ایک سر پہ ہے اور کوئی نہیں ہے

گہہ لاش علمدار سے فرماتے ہیں رو رو
عباس علی جلد مدد کو مری اوٹھو
تلواریں لگاتے ہیں ہمیں ظالم بدخو
اے راحتِ جاں بھائی کی مظلومی کو دیکھو
ہمدم کوئی اس دم ہے نہ یاور ہے ہمارا
خنجر تو ہزاروں ہیں اور ایک سر ہے ہمارا

تم ہوتے تو گھر آگ سے اعدا نہ جلاتے
اور بالی سکینہ کو طمانچہ نہ لگاتے
تم ہوتے تو زینب کو اسیری سے بچاتے
رانڈوں کی ردا پھر نہ لعیں چھیننے پاتے
ناموس پہ کیا گذرے گی اس وقت یہ غم ہے
محبوس ہوئی دختر زہرا تو ستم ہے

سنتا تھا یہ زعفر کہ جن ایک اور بھی آیا
چلایا کہ گھر خاک میں اعدا نے ملایا !
زہرا کے جگر بند کو گھوڑے سے گرایا!
اب ہوتا ہے بے پر اسد اللہ کا جایا !
فرزند رسول عربی غش میں پڑا ہے
شمشیر بکف سامنے جلاد کھڑا ہے

چلایا یہ سنتے ہی خبر زعفر دیندار
ہے ہے مرے آقا کو ہیں گھیرے ہوئے خونخوار
صدقے تیری مظلومی کے اے کل کے مددگار
پانی بھی نہیں ملتا ہے، ایسے ہو گنہگار
حیدر سے خجل ہوتا ہوں صدمہ یہ بڑا ہے
آقا مرا جلتی ہوئی ریتی پہ کھڑا ہے

یہ کہہ کے کہا ماتمی صف لا کے بچھاؤ
گھر لٹتا ہے زہرا کا بس اب تخت اُٹھاؤ
میں غم میں ہوں کالی کفنی مجھکو پنہاؤ
اب شکل مری سوگ نشینوں کی بناؤ
سنتا ہوں کہ جنبش ہے محمدؐ کی لحد کو
جاتا ہوں میں اب دلبر زہرا کی مدد کو

کہہ کر یہ سخن اسلحہ زعفر نے منگایا
خداموں نے جلدی اُسے ملبوس پنہایا
مادر کے قریں بہر اجازت جو وہ آیا
رونے لگا اور سر پے تسلیم جھکایا
گھبرا کے وہ بولی کہ ارادہ ہے کدھر کا
اُس نے کہا گھر لٹتا ہے زہرا کے پسر کا

وہ بولی کہ ہے ہے ہوا کیا سانحہ بتلا!
دنیا میں سلامت تو ہے لختِ دلِ زہرا!
سر پیٹ کے اُس نے کہا یہ حال کہوں کیا؟
بے جرم گلا کٹتا ہے فرزند نبیؐ کا
اکبرؑ نہیں عباسؑ علمدار نہیں ہے
سب قتل ہوئے اب کوئی غمخوار نہیں ہے

وہ بولی کہ جا جلد خدا کو تجھے سونپا
قربان گئی دودھ بھی میں نے تجھے بخشا
احسان ہیں حیدر کے ترے باپ پہ کیا کیا
شبیر پہ تو سر کو فدا کیجیو، بیٹا
اس ظلم کی اعدا کو سزا دیجیو پیارے!
زہرا سے نہ مادر کو خجل کیجیو پیارے!

یہ سُن کے چلا زعفر جن جانب میداں
اُس وقت عجب حال سے تھے سرور ذیشاں
پہچانا شہ دیں کو نہ اُس نے کسی عنواں
پوچھا کہ ہے کس سمت کو ابن شہ مرداں
جیتے ہیں کہ دنیا سے سفر کر گئے شبیر
حیدر سے میں شرمندہ ہوا مر گئے شبیر

افسوس ہے اس وقت میں قسمت مجھے لائی
جب ہو چکی آقا کے سر و تن میں جدائی
کس جا پہ لٹی فاطمہ زہرا کی کمائی
تربت بھی کسی نے شہ دیں کی نہ بنائی
مرقد ہے کہاں سبط رسول دوسرا کا
ہے فاتحہ واجب پسر شیر خدا کا

تب رو کے اُسے سید بیکس نے سنایا
زعفر ہوں میں ہی حیدر کرار کا جایا
لکھ لکھ کے خط شوق مجھے گھر سے بلایا
یہاں آیا تو بے جرم لعینوں نے ستایا
تلواروں سے بے سر میرے پیاروں کو کیا ہے
بھائی مرے سب قافلہ کو لوٹ لیا ہے

یہ سنتے ہی ٹکڑے ہوا زعفر کا کلیجا
گر کر قدم سید ابرار پہ بولا
پہچانا نہ تھا آپ کو میں نے شہ والا
عرصہ ہوا آنے میں خجل ہوتا ہوں آقا
آرام نہ تھا میرے دل زار حزیں کو
صد شکر کہ جیتا ہوا پایا شہ دیں کو

میں جشن میں بیٹھا تھا کہ پہنچی خبر اک بار
اب ہوتا ہے بے جاں پسر احمد مختار
گھبرا کے مدینہ میں جو پہنچا میں دل افگار
دیکھا کہ ہے جنبش میں ضریح شہ ابرار
فریاد کناں روحِ رسول دوسرا تھی
سنتا تھا جدھر ہائے حسینا کی صدا تھی

روضہ میں گیا میں تو عجب سانحہ دیکھا
نزدیک تھا شق ہووے مزار شہِ والا
ایک بی بی یہ چلاتی ہے سر پیٹ کے اپنا
بچہ مرا مرتا ہے مدد کیجیے بابا
حوروں نے خبر دی ہے یہ مجھ سوختہ جاں کو
گھوڑے سے گراتے ہیں مرے تشنہ دہاں کو

محبوب خدا نے کہا، بیٹی کہوں کیا حال
میرا بھی جگر لشکر غم نے کیا پامال
رو دیتا ہوں چلاتا ہے جب مجھ کو مرا لعل
جاتا ہوں پریشان کیے گیسوؤں کے بال
جب تک میں نہ جاؤں گا وہ قاتل نہ ہٹے گا
آغوش میں میرے سر شبیر کٹے گا

یہاں آیا تو حضرت کو عجب حال سے پایا
تیغوں سے کٹا گلشن حیدر نظر آیا
انے میرے خوزادے تجھے کس نے ہے ستایا!
پانی بھی نہ احمد کے نواسے کو پلایا
بے دینوں کو اب کیسی سزا دیتا ہوں مولا !
شہزادوں کے میں خوں کا عوض لیتا ہوں مولا!

گھبرا کے یہ کہنے لگے شاہنشہ ابرار
برباد ہو امت، یہ گوارا نہیں زنہار
ان لوگوں کو بیٹوں سے میں کرتا ہوں سوا پیار
راضی ہوں مجھے ذبح کریں تیغ سے خونخوار
اقرار جو تھا اوس کو ادا کرتا ہوں بھائی!
سر نانا کی امت پہ فدا کرتا ہوں بھائی !

لے دیکھ تو دو روز کے پیاسے کی لڑائی
یہ کہہ کے عنان اسپ سبک رو کی اوٹھائی
بدلی سی جو تھی فوج ستم دشت میں چھائی
بجلی کی طرح تیغ چمکتی ہوئی آئی
ستھراؤ کیا دم میں شہ جن و بشر نے
سر خاک پہ برسا دیے شمشیر دوسر نے

چلائے ستمگر کہ پیمبرؐ کی دہائی!
اکبرؑ کی دوہائی، علی اصغر کی دہائی
جان بخشی کرو قاسم بے سر کی دہائی!
مارو نہ علمدار دلاور کی دہائی
یا سبط نبی احمد مختار کا صدقا !
اب رحم کرو حیدرِ کرار کا صدقا!

زہرا کی صدا آئی کہ تلوار کو روکو
نیزے سے نہ پیدل کو نہ اسوار کو روکو
صدقے گئی اب اسپ وفادار کو روکو
غصہ نہیں لازم ہے، دلِ زار کو روکو
وہ کام کرو جس میں رضا مندی حق ہے
امت کی تباہی کا ترے جد کو قلق ہے

یہ سنتے ہی مادر کی صدا روک لی شمشیر
پھر روکے یہ کی زعفر دیندار سے تقریر
جا جلد مرے قتل میں اب کچھ نہیں تاخیر
آئی ہیں مرے لینے کو یہاں فاطمہ دلگیر
اللہ کو سونیا تجھے ہم جاتے ہیں بھائی !
لینے مجھے سب میرے بزرگ آتے ہیں بھائی !

دو گام نہ زعفر ابھی مقتل سے چلا تھا
ناگاه پس پشت سے یہ غل ہوا پیدا
سر کاٹ لو فرزند رسول عربی کا
کھاؤ نہ ترس کہ یہ کئی دن سے ہے پیاسا
پانی نہ پلائے کوئی زہرا کے پسر کو
شبیر کا سر کاٹ کے کھولیں گے کمر کو

سُن کر یہ سخن ٹوٹ پڑی سب سپہ شام
ٹکڑے ہوا تیغوں سے تن سرور ناکام
نیزوں سے گرانے لگے ریتی پہ بد انجام
زہرا کی صدا آئی کہ ہے ہے مرے گلفام!
ہے ہے ترا سر تن سے قلم کرتے ہیں ظالم
میں دیکھتی ہوں تجھ پہ ستم کرتے ہیں ظالم

گھوڑے سے جو فرزند پیمبر کو گرایا
تھرائی زمیں کانپ گیا عرش کا پایا
بارہ ستم ایجادوں کو ظالم نے بلایا
نزد شہ دیں شمر ستمگر انھیں لایا
بولا کہ کرو قتل محمدؐ کے پسر کو
بھر دوں گا زر و سیم سے ہر اک کی سپر کو

جس وقت یہ اسپ شہ مظلوم نے دیکھا
سمجھا کہ بس اب ہوتا ہے بے سر مرا آقا
پھرنے لگا وہ گرد شہ بیکس و تنہا
دہشت کے سبب پاس نہ آ سکتے تھے اعدا
ہوتا تھا فدا فاطمہ زہرا کے پسر پر
رکھ دیتا تھا سر پاے شہ جن و بشر پر

شہ نے کہا گھوڑے سے کہ اے اسپ وفادار
جا تو بھی کہ اب ہوتا ہے بے سر ترا اسوار
ہمدم مرے! اب بانوے بیکس سے خبردار!
لے جائیو جس سمت چلی جائے وہ ناچار
جاں اپنی نہ تو بہر شہ جن و بشر دے !
جا بانوے بیکس کو رنڈاپے کی خبر دے!

پوچھے مجھے گر بالی سکینہ یہ سُنانا
بی بی، تیرا بابا ہوا جنت کو روانا!
ہووے گا نہ اب سید مظلوم کا آنا!
راتوں کو نہ نیند آئے تو آنسو نہ بہانا!
ہم تو رہ معبود میں اب مرتے ہیں بی بی!
بن پانی کے بچے نہیں ہٹ کرتے ہیں بی بی!

یہ سُن کے چلا خیمہ کو اسپ شہ خوشخو
یہاں سینہ اقدس پہ چڑھا شمر جفا جو
شہ چونک پڑے چھاتی پہ رکھا جو ہیں زانو
سر کاٹ کے لے آیا وہ پکڑے ہوئے گیسو
خاموش انیسؔ اب کہ بہت شور و بکا ہے
یہ مرثیہ مقبول امام دوسرا ہے

MarsiyaeMarsiya
www.emarsiya.com