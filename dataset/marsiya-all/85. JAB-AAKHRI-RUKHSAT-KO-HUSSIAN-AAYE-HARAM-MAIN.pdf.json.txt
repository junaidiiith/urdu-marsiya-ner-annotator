269
MarsiyaeMarsiya
www.emarsiya.com

1
جب آخری رخصت کو حسینؑ آئے حرم سے
سب بیبیاں لپٹیں شۂ والا کے قدم سے
حضرت نے کہا قطع محبت کرو ہم سے
جینے کے نہیں ہم علیؑ اکبرؑ کے الم سے
بابا سے نہ جب تک وہ گل اندام ملے گا
تب تک نہ ہمیں قبر میں آرام ملے گا

2
سب مر چکے اب کس کے لیے سر نہ کٹائیں
ایسے نہیں بچھڑے کہ جو اکبرؑ چلے جائیں
کس طرح سے اس یوسف گم گشتہ کو پائیں
ہے فرق بصارت میں کہاں ڈھونڈنے جائیں
ہے ان کے نہ کھانے کا نہ پینے کا مزہ ہے
فرزند سلامت ہو تو جینے کا مزہ ہے

3
اک جان حزیں تا بہ کجا رنج اُٹھائے
راحت اب اسی میں ہے کہ جلدی اجل آئے
زخم جگر و دل کیسے شپیرؑ دکھائے
الله تباہی یہ کسی گھر پہ نہ لائے
تا راج نہ اس طرح سے ہو باغ کسی کا
اب مجھ کو دکھائے نہ خدا داغ کسی کا

4
آگے مرے مارے گئے دو بھانجے پیارے
قاسم بنے دنیا سے پر ارمان سدھائے
عباس کا غم پوچھے کوئی دل سے ہمارے
اکبرؑ کے تو مرنے سے ہوئے گور کنارے
اب پاس نہ بھائی نہ بھتیجا نہ پسر ہے
سو داغ اور اک دل یہ ہمارا ہی جگر ہے

5
اک عمر میں سو آرزوؤں سے جنہیں پایا
یاں تین پہر میں، انھیں ہاتھوں سے گنوایا
پچھتاتا ہوں کیوں ساتھ وطن سے انہیں لایا
تقدیر نے کس کس کا مجھے داغ دکھایا
کیا جانتا تھا خاک میں غم خوار ملیں گے
تا حشر اب ایسے نہ وفادار ملیں گے

6
میں کہتا تھا کٹ جائے گا جب تن سے مرا سر
سب لاویں گے اور غسل و کفن دیویں گے مل کر
بابا کا اُٹھائیں گے جنازہ علی اکبرؑ
سو مر گئے وہ، زندہ ہے فرزند پیمبر
روح علیؑ اکبر سے ہمیں شرم بڑی ہے
میدان میں، بے گور و کفن لاش پڑی ہے

7
جس طرح سے، رو پیٹ چکے ان کے الم میں
ہم کو بھی اسی طرح سے، رونا کوئی دم میں
اب جاتے ہیں، گھر جانے کو ہم، فوج ستم میں
پھر آنے کا یاں حوصلہ باقی نہیں ہم میں
جب جاتے تھے سب گھیر کے لے آتے تھے ہم کو
وہ مر گئے جو پھیر کے لے آتے تھے ہم کو

8
اب کون ہے، جو دوڑ کے روکے گامری راہ
چوپاؤں پہ گرتے تھے کوئی ان میں نہیں آہ
صدمے جو ہیں مجھ پر کوئی ان سے نہیں آگاہ
واللہ نہیں جینے کا ابن اسد الله
وہ سمجھے کلیجے پر چھری جس کے چلی ہو
اکبرؑ نہ ہو دنیا میں حسینؑ ابن علیؑ ہو

9
اللہ کو سونپا تمھیں اے زینبؑ و کلثومؑ
لگ جاؤ گلے تم سے بچھڑتا ہے یہ مظلوم
اب جاتے ہی خنجر سے کٹے گا، مرا حلقوم
ہے صبر کا اماں کے، طریقہ تمھیں معلوم
مجبور ہیں، ناچار ہیں، مرضیٔ خدا سے
بھائی نہیں جی اُٹھنے کا فریاد و بکا سے

10
جس وقت مجھے ذبح کرے فرقۂ ناری
رونا نہ سُنے کوئی نہ آواز تمھاری
بے صبروں کا شیوہ ہے بہت گریہ و زاری
جو کرتے ہیں صبر، ان کی خدا کرتا ہے یاری
ہوں لاکھ ستم، رکھیو نظر اپنی خدا پر
اس ظلم کا انصاف ہے اب روز جزا پر

11
کہ کر یہ سخن شاہ کے آنسو ہوئے جاری
چھاتی سے لپٹ بھائی کے زینبؑ یہ پکاری
اے سیّد مظلوم بہن ہو گئی واری
میں جانے نہیں دینے کی حضرت کی سواری
تب جائیو جب جی سے گزر جائے گی زینبؑ
حضرت نے کمر باندھی تو مر جائے گی زینبؑ

12
دکھیاری ہوں، بھیا نہ مری آس کو توڑو
صدقے گئی پردیس میں، بھیا کو نہ چھوڑو
برگشتہ زمانہ ہوا، منھ تم تو نہ موڑو
مجھ سے تو نہ فرماؤ کہ ہاتھوں کو نہ جوڑو
منت بھی کروں گی میں قدم پر بھی گروں گی
سر ننگے مگر قید میں در در نہ پھروں گی

13
نانا ہیں ، نہ بابا ہیں، نہ ماں ظلم کی ماری
کس پر مجھے تم چھوڑ کے جاتے ہو میں واری
فرماتے تھے سب بہنوں میں تو ہے مجھے پیاری
سمجھو نہ بہن مجھ کو، میں لونڈی ہوں تمھاری
دنیا میں رہیں لاکھ برس آپ سلامت
بس جانتی ہوں، ہیں مرے ماں باپ سلامت

14
اک باقی، بزرگوں میں تم اے شاہ امم ہو
پھر آپ کے کیوں کر نہ بچھڑنے کا الم ہو
حضرت کی قسم مجھ کو جو بیٹوں کا بھی غم ہو
دنیا میں کوئی ہو کہ نہ ہو، آپ کا دم ہو
بچپن سے کبھی شہر میں بچھڑی نہ سفر میں
سو مرنے کو تم جاؤ میں بیٹھی رہوں گھر میں

15
اے بھائی جہاں جاؤ گے، میں ساتھ چلوں گی
جنگل میں رہوں، گھر کا کبھی نام نہ لوں گی
تلواروں میں بھی پاس سے ہرگز نہ ٹلوں گی
پر آتش فرقت سے تمھاری نہ جلوں گی
اعدا کی لڑائی سے نہ ڈر جائے گی زینبؑ
کٹوا کے گلا تیغ سے مر جائے گی زینبؑ

16
ان باتوں سے زینبؑ کی دل شاد بھر آیا
رو رو کے گلے خواہر بے کس کو لگیایا
اور پونچھ کے آنسو یہ محبت سے سنایا
تم نے بھی تو ہے صبر بہن ورثہ میں پایا
ہم حلق پہ لیں، تیغ ستم دشت بلا میں
تم رنج اسیری کا سہو راہ خدا میں

17
میں اور تم اک دودھ سے بچپن میں پلا ہوں
تم صابر و شاکر ہو میں راضی بہ رضا ہوں
تقدیر جدا کرتی ہے کیوں کر نہ جدا ہوں
مظلوم بہن، میں تری الفت پہ فدا ہوں
ماں باپ سخی کیسے تھے، ہمت کرو تم بھی
امت کی شفاعت میں، شراکت کرو تم بھی

18
ماں صابرہ ہے، صبر تو ہے کام تمہارا
دکھیاری ہو، بے چینی ہے، آرام تمہارا
مارا گیا، ہر ایک گل اندام تمہارا
بھائی کو کرو صبر، تو ہے نام تمہارا
جو کہتے ہیں ہم، اس کو گوارا کرو زینبؑ
شپیرؑ کو امت سے نہ پیارا کرو زینبؑ

19
اس راہ میں، گھر لٹنے کا کچھ دھیان نہ لانا
چھن جائے ردا سر سے تو سر ننگے ہی جانا
پردا جو نہ ہو بالوں سے چہرے کو چھپانا
بازو جو بندھے بہر دعا ہاتھ اٹھانا
مقبول، بہن عجز ہے، درگاہ خدا میں
بندھوایا ہے حیدؑر نے گلا راہ خدا میں

20
زینبؑ نے کہا جب یہ سنی بھائی کی تقریر
مرضی جو یہی ہے، تو رضامند ہے ہمشیر
پر آپ کی گردن پر چلئے، جس گھڑی شمشیر
بھینا نہ کہیں کی رہی، ہے ہے مری تقدیر
در در پھروں گی قید میں بھی جاؤں گی بھائی
سب ہوگا مگر تم کو کہاں پاؤں گی بھائی؟

21
یہ کہتی تھی زینبؑ کہ سدا رونے کی آئی
زینبؑ نے کہا، بانو کی آواز ہے بھائی
کچھ سوچ کے گردن شہ بے کس نے جھکائی
فرمایا کہ، جہاں کاہ، پر اندوه جدائی
اک داغ اُٹھایا ہے، جواں بیٹے کے غم کا
اور دوسرا گرتا ہے پہاڑ اس پہ ستم کا

22
پاس اس کے گئے روتے ہوئے سید ابرار
فرمایا کہ کیا حال ہے، اے یار وفادار
پیشانی بھی مجروح ہے آنکھیں بھی ہیں خونبار
ان باتوں سے اکبرؑ نہیں جی اُٹھنے کے زنہار
پیغام جو دینا ہو سو دو، وقت سفر ہے
ہم بھی وہیں جاتے ہیں، جہاں تیرا پسر ہے

23
بانوؑ نے کہا رو رو کے اے سرور والا
ثابت ہوا، الفت میری گم ہو گئی آقا
کیا وجہ، جو اس وقت میں لونڈی کو نہ پوچھا
قسمت کا گلہ ہے، نہیں کچھ آپ کا شکوا
بہنوں سے تو رخصت ہوئے، آئے بھی نہ ہم تک
تھی قدر ہماری علی اکبرؑ ہی کے دم تک

24
اولاد تھی جب تک تو محبت تھی ہماری
بے آس کسی کو نہ کرے حضرت باری
جس وقت سے، فرزند کے برچھی لگی کاری
پوچھا بھی نہ حضرت نے کہ کیوں کرتی ہو زاری
تنہا نہیں بانوؑ سے جدا ہو گئے اکبرؑ
حضرت کو بھی ہاتھوں سے مرے کھو گئے اکبرؑ

25
شاہد ہے سکینہؑ کہ کہا میں نے کئی بار
کیا وجہ جو آتے نہیں گھر میں شہ ابرار
قربان گئی بانوؑ سے کیوں ہو گئے بیزار
کچھ ہے مری تقصیر، تو کیجے اُسے اظہار
پچھتاتی ہوں، کیوں آپ کے دلبر کو رضا دی
ہاں یہ تو ہے تقصیر کہ اکبرؑ کو رضا دی

26
صدقے گئی سب بیبیاں موجود ہیں، پوچھو
حضرت کے پسر کو نہ رضا دیتی تھی میں تو
گر گر کے قدم پر مرے کہتا تھا وہ خوش خو
بابا میں اکیلے، ہمیں مرنے کی رضا دو
لب خشک تھے رخساروں پہ آنسو بھی ڈھلے تھے
رخصت کے نہ ملنے پہ خفا ہو کے چلے تھے

27
بیٹے کو رضا مرنے کی دی تھی یہ سمجھ کر
ہیں آپ تو دنیا میں سلامت مرے سر پر
سو مرنے کو حضرت بھی چلے وائے مقدر
ہر طرح سے برباد ہوئی بانوئے بے پر
ان قدموں سے چھٹنے کا قرینہ نہیں اچھا
بے وارث دبے اس کا جینا نہیں اچھا

28
رو کر کہا حضرت نے کہ اے بانوئے دلگیر
واللہ کہ شق ہوتا ہے، اب سینۂ شپیرؑ
جس وقت سے اکبرؑ سوئے جنت ہوئے رہ گیر
کچھ مجھ کو بجز مرگ نہیں سوجھتی تدبیر
بیٹے کو جو تو رو رو کے چلاتی ہے بانوؑ
آگے ترے آتے مجھے شرم آتی ہے بانوؑ

29
جب آتا تھا میں ساتھ مرے آتے تھے اکبر
محجوب تھا، تنہا ترے پاس آتا میں کیوں کر
دھڑکا تھا یہ دل کو، مرے اے بے کس وبے پر
گر پوچھے گی بانوؑ کہ کہاں ہے مرا دلبر؟
کس منھ سے کہوں گا کہ سفر کر گئے اکبرؑ
جیتا ہے حسینؑ ابن علیؑ مر گئے اکبرؑ

30
اے باؑنو میں شرمندہ احساں ہوں تمہارا
مجھ پر علی اکبرؑ سے جواں بیٹے کو وارا
کی فاقہ کشی تم نے مرے ساتھ گوارا
شپیرؑ کی الفت سے کیا، پر نہ کنارا
دکھ درد سہے، رنج اُٹھایا میرے گھر میں
تم نے کبھی آرام نہ پایا، میرے گھر میں

31
میکٰے میں تو سب کچھ تمھیں دولت بھی مہیا
رہتا تھا سدا بر میں لباس خز و دیبا
گھر فاطمہؑ کے آکے کیا فاقے پہ فاقہ
پیوند پہ پیوند ہیں، چادر میں ہر اک جا
اک دولت اولاد، جو خالق نے عطا کی
سو وہ بھی بُرے وقت میں شوہر پہ فدا کی

32
رو کر کہا باؑنو نے، یہ فرماؤ نہ حضرت
کونین کی دولت ملی، حضرت کی بدولت
اس فاقہ کشی سے کوئی افضل نہیں دولت
اقبال تھا میرا کہ ہوئی آپ سے وصلت
کِسریٰ کی جو پوتی ہوں، تو کچھ فخر نہیں ہے
سرتاج مرا دوش محمؐد کا مکیں ہے

33
سسرا کسے آفاق میں حیدؑر سا ملا ہے
گھر کس کو بھلا فاطمہؑ کے گھر سا ملا ہے
کس بی بی کو بیٹا علی اکبرؑ سا ملا ہے
شوہر کے فرزند پیمبر سا ملا ہے
ہاتھ آئی یہ دولت مجھے قدرت سے خدا کی
میں اور بہو بنتِ رسولِ دوسرا کی

34
ملنا خز و دیبا کا تو مشکل نہیں زنہار
ملتا ہے انھیں جن کو ہے دنیا سے سروکار
پر حلّہ فردوس کا ہاتھ آنا ہے دشوار
سو آپ کے صدقے میں ملے یا شہ ابرار
کیونکر نہ شرف ہو مجھے اس کہنہ ردا سے
اللہ نے پیوند کیا آل عبا سے

35
دنیا میں کسی نے بھی ہے یہ مرتبہ پایا
خاتون قیامت نے دلہن، مجکو بنایا
سر گوندھ کے سرمہ مری آنکھوں میں لگایا
پوشاک پہنا کر، مجھے مسند پہ بٹھایا
اب رانڈ بہو ہوتی ہے زہرؑا و علیؑ کی
لٹتا ہے مرا راج ، دُہائی ہے نبیؐ کی

36
میں جانتی ہوں ہو چکا برباد مرا گھر
چھن جائے گی بعد آپ کے سر سے مرے چادر
بازو میں رسن ظلم سے باندھیں گے ستمگر
روتی ہوئی میں قید میں جاؤں گی کھلے سر
زنداں میں جو ہو، ظلم گوارا مجھے سب ہے
دربار میں، حاکم نے بلایا تو غضب ہے

37
یہ سن کے بہت روئے شہ صابر و شاکر
فرمایا کہ لو باؑنو خدا حافظ و ناصر
ہے عازم فردوس، مدینہ کا مسافر
سب ظلم اُٹھا لیجو، گر ہے مری خاطر
جس دم نظر آئے مرا سر نوک سناں پر
لانا نہ کوئی حرف شکایت کا زباں پر

38
کہہ کر یہ سخن شاہ چلے، خیمے سے باہر
رانڈوں میں بپا ہو گیا ہنگامۂ محشر
چلا کے کوئی کہتی تھی، ہے ہے مرے سرور
کہتی تھی کوئی، اب نہیں آئیں گے برادر
بابا کو قسم دے کے بلاتی تھی سکینہؑ
سر پیٹتی پیچھے چلی جاتی تھی سکینہؑ

39
چلاتی تھی قربان ہو بیٹی چلے آؤ
مرجاؤں گی بابا، مجھے تم چھوڑ نہ جاؤ
صدقہ گئی ننھا سا، مرا دل نہ کڑہاؤ
بے تاب ہوں، مڑ کر مجھے صورت تو دکھاؤ
شہ کہتے تھے ماں پاس رہو، نکلو نہ گھر سے
اب حشر میں ہوئے گی ملاقات پدر سے

40
یہ کہہ کے قریب فرس آئے شۂ ابرار
گردن کو جھکائے ہوئے، روتا تھا وہ رہوار
چمکار کے حضرت نے کیا اس کو بہت پیار
فرمایا کہ تو دیکھ تو، اے اسپ وفادار
فرزند نہیں ، بھائی بھتیجا نہیں کوئی
تھامے جو رکاب آن کے، اتنا نہیں کوئی

41
زہرؑا کی صدا آئی یہ باگریہ و زاری
کیا بھول گئے پالنے والی کو میں واری
پہلو میں تو حاضر ہے یہ ماں درد کی ماری
اے لال میں تھاموں گی رکاب آج تمھاری
نقش سم رہوار سے آنکھوں کو ملوں گی
سر کھولے جلو میں، ترے گھوڑے کے چلوں گی

42
گھوڑے پہ چڑھا، راکب روشن شہ لولاک
جوں برق ہوا گرم عناں، تو سن چالاک
جبرؑیل نے آکر بہ ادب تھام لی فتراک
اقبال نے چومے بہ تفاخر قدم پاک
تھا شور کہ مرنے کو حسینؑ آج چلے ہیں
معراج کو یا صاحب معراج چلے ہیں

43
تازی پہ عجب شان سے شہ تیغ بکف تھے
گویا کہ مہیّائے وغا، شاہ نجف تھے
ناقوں پہ ملک نور کے باندھے ہوئے صف تھے
سرننگے چپ و راست رسولان سلف تھے
ہر گام پہ آتی تھی صدا، روح امیں کی
بس آخری ہے آج سواری شۂ دیں کی

44
اے اہلِ جہاں آج کے دن کر لو زیارت
دنیا سے محمدؐ کے نواسے کی ہے رحلت
یہ شکل نہ آئے گی نظر پھر کسی صورت
سمجھو پسر فاطمہؑ زہرؑا کو غنیمت
ڈھونڈھو گے تو شپیرؑ سا آقا نہ ملے گا
پھر تم کو محمدؐ کا نواسا نہ ملے گا

45
تھا احمدؐ و زہؑرا و علیؑ کی یہ نشانی
افسوس ہے کچھ تم نے مگر قدر نہ جانی
سیراب ہوئے تم نہ پلایا اُسے پانی
کیا شکل نہیں ساقیِ کوثر کو دکھانی
دشمن کا ملاتا نہیں گھر خاک میں کوئی
باقی نہ رکھا، پنجتن پاک میں کوئی

46
اس شان سے وہ فاطمہؑ کا زینت آغوش
میداں میں جو پہونچا تو نقیبوں کے اڑے ہوش
مثل لب سوفار کماں دار تھے خاموش
اعدا کو ہوا جنگ کا انداز فراموش
بڑھنے سے قدم رکنے لگے فوج لعیں کے
مجرے کو علم جھکنے لگے فوج لعیں کے

47
تنہا تھے، پہ اللہ رے شکوہ شۂ آفاق
دشمن بھی ہوئے حسن کے نظارے کے مشتاق
غل تھا کہ نثار مسلم قدرت خلاق
ہوتی ہے یہاں طاقت ذہن بشری طاق
کس حسن سے شکل شۂ دل گیر کھنچی ہے
گویا ورق نور پہ، تصویر کھنچی ہے

48
پیشانی روشن ہے کہ مہتاب فلک ہے
قطروں میں پسینے کے ستاروں کی چمک ہے
اور ابروئے کج قبلۂ طاعات ملک ہے
خم سجدے کو جس کے مۂ نو آج تلک ہے
پیش صف مژکاں کوئی کیا سینہ سپر ہے
پھر جائیں تو اک پل میں جہاں زیر و زبر ہے

49
کیا دیدہ حق ہیں سے، کفایت ہے ہویدا
ہو نرگس شہلا بھی جسے دیکھ کے شیدا
ہے نقطۂ مردم، دل عارف کا سویدا
پردوں سے عجب قدرت پنہاں ہوئی پیدا
گردش یہ کبھی چرخ جفا جو نے نہ دیکھی
آنکھ ایسی کبھی خواب میں آہو نے نہ دیکھی

50
تا ہندہ ہے خورشید جمال شۂ خوش خو
بجلی کی چمک جاتی ہے میدان میں ہر سو
آئینہ کو نظّارے کا اس رخ پہ ہے کیا رو
چشم شۂ خاور میں بھرے آتے ہیں آنسو
عارض کبھی دیکھے نہیں اس حسن و صفا کے
کیا ایک سے دو آئینہ ہیں، نور خدا کے

51
اس لب سے نہ دیں لعل کو نسبت کبھی ذی ہوش
یہ آتش یا قوت کو کر دیتے ہیں خاموش
ایسے کبھی دیکھے نہ سنے چشم و لب و گوش
حق کی کبھی جن کو نہ ہوئی یاد فراموش
اوصاف ہوں کیا، اس لب اعجاز بیاں کے
یہ چوسنے والے ہیں محمدؐ کی زباں کے

52
پر نور گلا شمع تجلی سے ہے روشن
شعلہ بھی اُٹھائے نہ جہاں شرم سے گردن
اور ہاتھ میں شاخ شجر وادی ایمن
سینہ ہے وہ آئینہ کہ حیرت میں ہیں دشمن
بوسہ کے لیے لب یہیں احمدؐ نے دھرے تھے
اسرار الہی اسی سینہ میں بھرے تھے

53
زخم دل فرزند جو یاد آتا ہے پیہم
یہ درد ہے سینے میں کہ لے سکتے نہیں دم
بار الم فرقت عباس سے ہیں خم
پر بخشش امت پہ کمر باندھے ہیں محکم
سر کٹنے کی پروا نہیں میدان وغا میں
کس صبر سے مارا ہے قدم راہ خدا میں

54
 کیا شان شجاعت کو رقم کر سکے خامہ
برسوں جو لکھے ختم نہ ہو، مدح کا نامہ
ہے خود کی جا سر پہ محمدؐ کا عمامہ
اور بدلے زرہ کے، فقط اک کہنہ ہے جامہ
محتاج سپر وہ ہیں جنھیں جان کا ڈر ہے
یاں سامنے تلوار کے سینہ بھی سپر ہے

55
پہنا نہیں چار آئینہ یہ بر میں سمجھ کر
تا پردے میں رہ جائیں، شجاعت کے نہ جوہر
آنکھوں کے تلے پھرتا ہے آئینۂ خنجر
ہر اک بن مو شایق پیکاں ہے، بدن پر
ان ہاتھوں کو دستانے کی حاجت، کہو کیا ہے
فرزند ید اللہ تو خود دست خدا ہے

56
ہے قبضے میں حضرت کے، بس اک تیغ دو پیکر
سو مردوں کا تمغہ ہے، شجاعوں کا ہے جوہر
کاٹے ہیں اسی تیغ نے جبریلؑ کے شہر پر
شمشیر ید اللہ پہ دم دیتے ہیں سرور
منظور نہیں اس سے حفاظت تن وسر کی
تیغ اس لیے باندھی کہ نشانی ہے پدر کی

57
جس دم کھنچی دم میں جہاں زیر و زبر ہے
ہاتھ اس پہ رکھا، جب تو سر دست،  ظفر ہے
خود سیف خدا، فاتح خیبر کا پسر ہے
شمشیر کا محتاج نہ پابند سپر ہے
ہاتھ اُٹھے جو بے تیغ شۂ کون و مکاں کا
لیں کام دو انگشت سے تیغ دو زباں کا

58
کیا سُرعت توسن کو قلم کر سکے ارقام
صحرائے وسیع دو جہاں جس کا ہے اک گام
کاوے پہ جو پھرتے اسے دیکھے سحر و شام
گردش کو فراموش کرے ابلق ایام
اس تیزی سے صر صر کو گذرتے نہیں دیکھا
جوں برق کبھی اس کو ٹہرتے نہیں دیکھا

59
ہیں یال کے بال ایسے کہ شرمندہ ہو سنبل
ہمسر نہ ہو کاکل سے، کبھی حور کی کاکل
اسوار ہے اس کا پسر صاحب دلدل
کہیے جو ملک اس کو نہیں جائے تامل
ہے دوش محمدؐ کا مکیں خانہ زیں پر
اس ناز سے رکھتا ہی نہیں پاؤں زمیں پر

60
دو روز سے لب تشنہ ہیں پر راکب و رہوار
چمکار کے فرماتے ہیں یہ سیّد ابرار
دریا میں تجھے لے چلوں اے اسپ وفادار
تو پی لے، کہ مانع نہ ترے ہوں گے ستمگار
اعدا کو نہیں ہے کسی پیاسے سے عداوت
گر ہے تو محمدؐ کے نواسے سے عداوت

61
کہتا ہے وہ رہوار، بہ صد اشک فشانی
آقا کے تو لب تر نہ ہوں اور میں پیوں پانی
صدقے ترے اے حیدؑر کرار کے جانی
صورت ہے مجھے حشر میں دلدل کو دکھانی
پیاسا تو ہوں، لیکن فرس شاہ امم ہوں
عباسؑ کے گھوڑے سے بھی کیا صبر میں کم ہوں

62
رودیتے تھے مرکب سے یہ سن کرشۂ خوش خُو
گھوڑے کی بھی آنکھوں سے ٹپک پڑتے تھے آنسو
تانے ہوئے نیزے چلے آتے تھے، جفا جو
ہاں تیر چلیں شہ پہ، یہی شور تھا ہر سو
لب خشک تھے آنکھیں شۂ مظلوم کی نم تھیں
اک دم کے لیے سیکڑوں تلواریں علم تھیں

63
جلتی تھی زمیں رن کی ہوا شعلہ فشاں تھی
مضطر تھے چرند اور پرندوں میں نہ جاں تھی
ماہی بھی حرارت سے تہ آبِ نہاں تھی
ہووے گی قیامت میں جو گرمی وہ عیاں تھی
کانٹے تھے تب و تاب سے ماہی کے گلو میں
بت خانے حبابوں کے پڑے تھے لب جو میں

64
اس گرمی میں بھرتے تھے جو حضرت نفس سرد
سنتے تھے عداوت سے انھیں دیکھ کے بے درد
تھا ضعف سے جوں مہر، رخِ سبط نبیؐ زرد
گیسوئے معتبر بہ سر دوش تھے پرُ گرد
پانی جو نہ ملتا تھا شۂ کون و مکاں کو
سوکھے ہوئے ہونٹوں پہ، پھراتے تھے زباں کو

65
کہتے تھے کبھی دل سے نہ گھبرائیو اے دل
اب قطع مسافت ہوئی، نزدیک ہے منزل
ہونا کوئی دم یادِ الہی سے نہ غافل
لی باگ جواب کی تو ہوئے خلد میں داخل
سب مر گئے ، باقی یہی مظلوم رہا ہے
اک مرحلۂ خنجر و حلقوم رہا ہے

66
یہ کہہ کے ہوئے سرور دیں عازم پیکار
جو شور ہوا بیبیوں کے رونے کا اک بار
گھبرا کے لگے ڈیوڑھی کو تکنے شۂ ابرار
دیکھا کہ چلی آتی ہے فضّہ جگر افگار
عریاں ہے سر چاک گریبان کیے ہے
مُردے کی طرح ہاتھوں پہ اصغر کو لیے ہے

67
چلاتی تھی پردے سے یہ بانوئے دل افگار
فضّہ مرے بچے سے خبردار خبردار
کہیو شۂ والا سے کہ یا سیّد ابرار
اس لال کو چھاتی سے جدا کیجو نہ زنہار
پانی کو نہ شمر ستم ایجاد سے کہنا
حال اس کا کسی صاحب اولاد سے کہنا

68
فضّہ کو جو گھبرا کے پکارے شۂ والا
نامحرموں میں خیمے سے نکلی یہ کیا کیا
وہ بولی کہ پردے کا کسے ہوش تھا شاہا
دم توڑتا تھا پیاس سے جھولے میں یہ بچّا
میں لے کے جو اس کو نہ کھلے سر نکل آتی
زہرؑا کی بہوا پردے سے باہر نکل آتی

69
سُن کر یہ سخن رونے لگے شاہ خوش اوقات
نزدیک گئے، دُور سے پھیلائے ہوئے ہات
فرزند کو آغوش میں لے کر یہ کہی بات
ماں سے مری جاں تم بھی جدا ہو گئے ہیہات
باؑنو کے بھی جینے کی، مجھے آس نہیں ہے
اب کوئی سکینہؑ کے سوا پاس نہیں ہے

70
فرما کے یہ آئے سب اعداد کے برابر
اک اک سے کہا بچے کو ہاتھوں پہ اٹھا کر
مظلوم ہے، معصوم ہے پیاسا ہے یہ دلبر
نے دودھ میسّر ہے نہ پانی ہے میسّر
راضی ہوں میں تیغوں سے لہو میرا بہا دو
پر تھوڑا سا پانی اسے دریا سے پلا دو

71
بے آبی سے یہ پھول سا کھلاتا ہے یارو
گہوارے میں ہر دم اسے غش آتا ہے یارو
معصوم پہ کافر بھی ترس کھاتا ہے یارو
بچہ میرا ہا تھوں سے مرے جاتا ہے یارو
پانی کے نہ دینے کا سزاوار تو میں ہوں
تقصیر ہے کیا اس کی گنہگار تو میں ہوں

72
راضی ہوں میں قیمت ہے جو منظور تو زر لو
تم پانی کے قطرے کے عوض مجھ سے گہر لو
اک چلّو سے خالی ہوا گر نہر تو بھر لو
پانی دوا سے، اور چمن خلد میں گھر لو
احساں کو نہ بھولے گا، یہ حیدؑر کا ہے پوتا
فرزند مرا ساقی کوثر کا ہے ہوتا

73
بعضوں نے ترس کھا کے کہا دو اسے پانی
اتنوں میں بچے ایک تو شپیرؑ کا جانی
کہنے لگے ان سے یہ کئی ظلم کے بانی
ہم کو تو ہے سادات کی بنیاد مٹانی
مارو اسے آغوش دل و جان نبیؐ میں
بچّہ بھی نہ باقی رہے اولاد علیؑ میں

74
ہے دھیان کدھر، شیر کا بچّہ ہے یہ بے شیر
شیر ان کا ہوا قطع کہ لی ہاتھ میں شمشیر
قابو میں پھر آتے ہی نہیں ہیں کسی تدبیر
ہے صاف خطا، گرنہ کمانوں سے چلیں تیر
فرزند ہے یہ شیر الہٰی کے پسر کا
لیوے گا جواں ہو کے عوض خونِ پدر کا

75
یہ کہہ کے ہوئے مستعد قتل کماندار
صف باندھ کے چلّوں سے ملائے لب سوفار
پڑنے لگی معصوم پہ تیروں کی جو بوچھار
خم ہو کے بچاتے تھے اسے سیّد ابرار
چلاتے تھے پیہم کہ یہ کیا کرتے ہو، یارو
بچے کو جو تاکا تو خطا کرتے ہو، یارو

76
ناگاہ بن کاہل کی کماں سے جو چلا تیر
بچے کا گلا چھد گیا، اور بازوئے شپیرؑ
دم بند ہوا درد سے حالت ہوئی تغییر
منھ کھول کے ہاتھوں پہ تڑپنے لگا بے شیر
زخمی تھا پدر، شکل پسر، خوں میں بھری تھی
بازو میں تو پیکان تھا، گردن میں چھری تھی

77
بیٹے کے لہو سے تو بھرے تھے شۂ والا
ترخون سے تھا باپ کے وہ ہنسلیوں والا
تیر اس کے گلے سے جو شۂ دیں نے نکالا
منھ سے عوض شیر، لہو بچّے نے ڈالا
شہ رونے لگے چہرے سے چہرے کو ملا کر
وہ سرد ہوا نرگسی آنکھوں کو پھرا کر

78
لاش اس کی دکھا کرشۂ مظلوم پکارے
فضّہ تو بس اب جا علی اصغرؑ بھی سدھارے
کہ دیجیو بانوؑ سے کہ پیاسے گئے مارے
ہم ساتھ ہیں اب ان کے یہ ہیں ساتھ ہمارے
تا حشر نہ چونکیں گے نہ اب روئیں گے اصغرؑ
آرام سے پہلو میں مرے سوئیں گے اصغرؑ

79
فضؑہ گئی سر پیٹتی، با حالت تغییر
یاں دفن کی، فرزند کے کی شاہ نے تدبیر
تلوار سے کھودی لحد اصغیر بے شیر
جس وقت رکھی قبر میں وہ چاند سی تصویر
صابر تھے، پہ اشک شۂ والا نکل آئے
نزدیک یہ تھا منھ سے کلیجہ نکل آئے

80
فرماتے تھے کیوں کر علیؑ اصغر تجھے پاؤں
اے چاند تجھے خاک میں کس طرح ملاؤں
ماں تیری جو مانگے تو کہاں ڈھونڈھنے جاؤں
اس وقت کلیجہ کا کسے حال سناؤں
ہاتھوں سے مرے خاک گرائی نہیں جاتی
صورت تری مٹی میں چھپائی نہیں جاتی

81
خاتون قیامت کی صدا آئی کہ شپیرؑ
صدقے تری مظلومی کے میں بیکس و دلگیر
اے لال مری گود میں ہے اصغر بے شیر
اب بند کر و قبر کو جو خواہش تقدیر
محسن کو اور اصغرؑ کو تو ہاتھوں پہ دھروں گی
یوں حشر میں اللہ سے فریاد کروں گی

82
سن کر یہ بیاں خاک جو اس چاند پہ ڈالی
فرمایا کہ مرجائے گی ماں پالنے والی
روتے ہوئے تربت سے اٹھے سرور عالی
خوں بہت تھا بازو سے پہ تلوار سنبھالی
پڑتی تھی نظر فوج پہ شمشیر کی صورت
روبا ہوں پہ غصے میں جھکے شیر کی صورت

83
تھے لاکھہ جواں فوج ستمگر میں صف آرا
اور تھا تن تنہا اسدؑ اللہ کا پیارا
تلوار جو کھینچی تو ندا آئی قضارا
بچے کے لیے غیظ میں ہے شیر ہمارا
بے زور علی ہاتھ میں اس سرور دیں گے
ہاں روح امیں، تمام لے طبقوں کو زمیں کے

84
طاقت تھی علیؑ نے جو مرے ہاتھ سے پائی
سو دست بہ دست ان کے وہ حصہ میں ہے آئی
سردارِ دو عالم نے زباں اپنی چسائی
قوت ہے حمد کی بھی رگ رگ میں سمائی
سب زور نبوت بھی ولایت بھی ہے اس میں
اور فاطمہؑ کے دودھ کی طاقت بھی ہے اس میں

85
یاں لشکر اعدا میں در آئے شۂ عالی
لاشوں سے بھرا دشت صفیں ہوگئیں خالی
تلوار پڑی جس پہ نظر شیر نے ڈالی
برچھی کا نشانہ تھا، کماں جس نے سنبھالی
نیزے کے ہلانے میں جو رستم سے نہ کم تھا
اک ہاتھ میں، بس ہاتھ بھی نیزہ بھی قلم تھا

86
ہر ضرب میں چورنگ تھے سو سو ستم ایجاد
کٹنے تھے مع کاسۂ سر مغفر فولاد
چار آئینوں میں بھی نہ رہے امن سے اجساد
تھی سیل فنا، خانہ تن کر دیے برباد
ضرب اس کی کسی سے نہ رکی فوج کے دل میں
اتری جو زرہ، کٹ کے پھنسا، دام اجل میں

87
اس معرکہ میں تیغ بہادر کو ملا اوج
ہر فرد کو اس صاحب جوہر نے کیا زوج
تھا قلزم خوں جوش پہ ڈوبی ہوئی تھی فوج
آتے تھے نظر دست بریده صفت موج
خوں میں تو بدن غرق تھے بے داد گروں کے
بہتے تھے حبابوں کی طرح خود سروں کے

88
وار اس کا کوئی روک نہ سکتا تھا اس پر پر
چمکی تو چھری پھر گئی دشمن کے جگر پر
گہ فرق پہ، گہ سینے پہ، اور گاہ کمر پر
بس قطع یہ جامہ تھا اسی تیغ دوسر پر
جس پر گئی بے دو کیے پھرتے نہیں دیکھا
بجلی کو بھی اس طرح سے گرتے نہیں دیکھا

89
کس طرح قلم لکھ سکے اس تیغ کے اوصاف
مشہور ہے وہ برق غضب قاف سے تاقات
ملعونوں میں تھا اپنی شجاعت کا جنھیں لاف
پہلے انھیں سفاکوں پہ ہاتھ اس نے کیا صاف
غل تھا نہیں لڑتا کوئی تشنہ دہن ایسا
تیغ ایسی نہ دیکھی، نہ کبھی تیغ زن ایسا

90
کیا رحم تھا مولا کہ میں اس رحم کے قربان
اس غیظ میں بھی روکتے تھے تیغ کو ہر آن
حضرت سے جو کہتی تھی، وہ تیغ شہ مردان
کیوں روکتے جاتے ہو مجھے اے شۂ ذیشان
میدان ستم لاشوں سے بھر دینے دو مجھ کو
خون علی اصغر کا عوض لینے دو مجھ کو

91
مارا ہے ابھی ہاتھوں پہ بچے کو تمہارے
اصغؑر سے بھی کیا زیادہ ہیں تم کو یہ پیارے
دم لیجے نہ حضرت انھیں بے جان سے مارے
اک دم میں یہ مقہور فنا ہوتے ہیں سارے
دل کھول کر جو ہر مرے دکھلائیے مولا
اب کام رحیمی کو نہ فرمائیے مولا

92
مشہور ہے جنگ اُحد و خیبر و خندق
لاکھوں تھے ادھر اور تن تنہا اسد حق
کھینچا جو مجھے رنگ شجاعوں کے ہوئے فق
جاں بر نہ ہوا کاٹ کے میرے کوئی مطلق
رو کے مجھے طاقت ہے، یہ اس فوج لعیں کی
میں کاٹنے والی ہوں، پر روح امیں کی

93
اک دم نہ کبھی مجھ کو جدا کرتے تھے حیدر
بستر پہ بھی رکھتے تھے مجھے اپنے برابر
ہوتی تھی ادھر میں تو اُدھر بنت پیمبر
مخدومۂ عالم سے یہ فرماتے تھے اکثر
یہ تیغ عنایات خدائے دو جہاں ہے
تم راحت دل ہو مری یہ راحتِ جاں ہے

94
مولا مرے جب ہونے لگے عازم جنت
تب مجھ کو کیا آپ کو حضرت نے عنایت
فرمایا تھا مجھ سے کہ ہو جب وقت مصیبت
کیجو مرے شپیرؑ کی اُس روز حفاظت
اعدا کو ذبح کرنے کو تیار ہوں مولا
پر رحم سے حضرت کے میں ناچار ہوں مولا

95
نیزے بنے قاسمؐ نے بھی کھائے میرے ہوتے
عباسؑ نے بھی ہاتھ کٹائے مرے ہوتے
ہم شکل نبیؐ خوں میں نہائے مرے ہوتے
تیر آپ کو اعدا نے لگائے مرے ہوتے
چورنگ نہ گر آج کیا اہل جفا کو
کس طرح میں دکھلاؤں گی منھ شیر خدا کو

96
اب بھی نہ مجھے روکو تو غارت انھیں کردوں
جھپکے نہ پلک سیکڑوں سرکاٹ کے دھردوں
اک دم میں یہ میدان ستم، لاشوں سے بھردوں
سامان قیامت کے عیاں ہوں تہ گردوں
غارت ابھی ہو جائیں یہ سب کوفی و شامی
رہ جائیں وہی باقی جو ہیں دین کے حامی

97
گر غذر یہ اس دم ہے کہ مجروح ہیں بازو
اعجاز امامت پہ تو ہے، آپ کا قابو
گر چھوڑ دو قبضے کو مرے اے شۂ خوش خو
کر دیتی ہوں انبار تن و سر کے میں ہر سو
تیغ اسد اللہ کی قدرت بھی دکھا دو
بے دینوں کو اعجاز امامت بھی دکھا دو

98
لڑنے میں جو آجاتا تھا، ہنگام عبادت
بے خوف فریضے کو ادا کرتے تھے حضرت
میں گرد علیؑ پھرتی تھی، پروانہ کی صورت
آسکتا نہ تھا پاس کوئی اہل شقاوت
روکوں گی بھی اور کاٹوں گی ملعونوں کے سر بھی
میں آج ہوں تلوار سبھی حضرت کے سپر بھی

99
حضرت نے کہا سن کے یہ اس تیغ کی تقریر
بازو تو شکستہ ہے، پہ عاجز نہیں شپیرؑ
بے تیغ اگر چاہوں تو غارت ہوں یہ بے پیر
پر کس سے لڑوں اے اسد اللہ کی شمشیر
اصغرؑ کے نہ بازو کے جراعت کا الم ہے
مارا ہے جنھیں میں نے انھیں کا مجھے غم ہے

100
مجھ سے یہ نہ ہوئے گا کہ امت کو مٹا دوں
اللہ سزا دے گا میں کیا ان کو سزا دوں
اب بھی یہ اگر سمجھیں تو دوزخ سے بچادوں
نانا کا مجھے پاس ہے ایذا انھیں کیا دوں
اُمت کا سفینہ تو ڈبویا نہیں جاتا
فرزندوں کو کھویا انہیں کھویا نہیں جاتا

101
ہر معرکہ میں دیکھے ہیں جوہر ترے اکثر
رتبہ ترا پہچانتا ہے نائب حیؑدر
نہ ہے کوئی دنیا میں نہ ہوگا ترا ہمسر
پر تو بھی تو دیکھ، آج مرے صبر کے جوہر
وعدے کو لڑکپن کے وفا کرتا ہے شپیرؑ
سجدہ تہِ شمشیر ادا کرتا ہے شپیرؑ

102
کہہ کر یہ سخن شاہ نے کی میان میں تلوار
اور رو رو کے بوسے لیے قبضے کے کئی بار
فرمایا بہ صد درد کہ اے ہم دم و غم خوار
لے ہوتا ہے رخصت پسر حیدر کرار
جنت کو چلے تشنہ دہن، ہم تو جہاں سے
اب مہدیؑ ہادی، تجھے کھینچیں گے میاں سے

103
فرما کے یہ گھوڑے سے اتر بیٹھے زمین پر
سب ٹوٹ پڑے دوش محمدؐ کے مکیں پر
پڑنے لگیں تلواریں سر سرور دیں پر
چھاتی پر لگیں برچھیاں اور تیر جبیں پر
سجدے کو سر پاک جھکا، طاعت حق میں
خورشید زمیں ڈوب گیا خوں کی شفق میں

104
پھٹتا ہے جگر حال کہوں ذبح کا کیوں کر
حلقِ پسر فاطمہؑ اور شمر کا خنجر
وہ سینہ جو تھا رتبہ میں قرآن کے برابر
ہے قہر کی جا پاؤں دھرے اُس پہ ستمگر
جس حلق کے بوسے لیے زہرؑا و علیؑ نے
فریاد ہے کاٹا اسے خنجر سے شقی نے

105
سب جانتے ہیں شرع میں ہے حکم پیمبر
حیواں کو کرو ذبح، نہ حیواں کو دکھا کر
یاں در پہ کھڑی پیٹتی تھی زینبؑ مضطر
دکھلا کے اسے شمر نے کاٹا سر انور
شہ ذبح ہوئے زینبؑ دلگیر کے آگے
بھائی کا گلا کٹ گیا ہمشیر کے آگے

106
خاموش انیس اب کہ یہ ہنگام ادب ہے
اس حلق کا اور تیغ کا احوال غضب ہے
یہ رونا رلانا تری بخشش کا سبب ہے
آقا سے طلب کر تجھے جس شے کی طلب ہے
کیا کچھ نہیں حضرت کے تصدّق سے ملا ہے
تصنیف کا تیرے گہر اشک صلا ہے

MarsiyaeMarsiya
www.emarsiya.com