www.emarsiya.com

جس وقت یہ شیریں نے سُنا آتے ہیں شبیر
اور چاند سی صورت مجھے دکھلاتے ہیں شبیر
صادق ہیں، وفا وعدہ کو فرماتے ہیں شبیر
تشریف مرے گھر کی طرف لاتے ہیں شبیر
ناموس بھی ہمراہ ہیں اور بھیڑ بڑی ہے
جنگل میں کئی گوس تلک فوج پڑی ہے

اس مژدہ کو بس سنتے ہی خوش ہو گئی شیریں
بولی کہ ہوئی اب دلِ بیتاب کو تسکیں
صد شکر کہ خالق نے نہ رکھا مجھے غمگیں
وعدہ جو کیا تھا اُسے بھولے نہ شہ دیں
اب چل کے قدم پر شہ والا کے گرونگی
دن میرے پھرے، گرد میں مولا کے پھرونگی

تھی شیریں تو اس ذکر سے پھولی نہ سماتی
کرسی کو کہیں اور کبھی مسند کو بچھاتی
یہ کہہ کے کبھی صحن سے دروازہ پہ آتی
دیکھ آؤں سواری تو نہیں شاہ کی آتی
دعوت کا سر انجام تو تیار ہوا ہے
کیوں دیر لگی، فاطمہ کے لال کو کیا ہے!!

دن ڈھل گیا جب (بھی) نہ ہوئی آمد سرور
شوہر سے کہا اب تو نہایت ہوں میں ششدر
جا دیکھ تو اترا ہے کہاں شاہ کا لشکر
کہیو قدم پاک کو آنکھوں سے لگا کر
شیریں کی یہ ہے عرض کہ اب آئیے مولا
لونڈی کو قریب آ کے نہ ترسائیے مولا

یہ سُن کے چلا شوہر شیریں طرف شاہ
پوشاک بدل اہل محلہ ہوئے ہمراہ
فوج اتری نظر آئی اسے دور سے ناگاہ
نزدیک جو پہنچا وہ شہیدوں کا ہوا خواہ
لشکر میں عجب طرح کا عالم نظر آیا
شادی کہیں دیکھی، کہیں ماتم نظر آیا

جس جا کہ تھا خیمہ عمر سعد کا برپا
وہاں جا کے یہ ڈیوڑھی کے نگہبانوں سے پوچھا
کب ہوں گے برآمد پسر حضرت زہرا
فرماتے ہیں آرام، کہ بیدار ہیں مولا
گر اتنی خبر کر دو تو احسان بڑا ہے
اک تازہ غلام آپ کے مجرے کو کھڑا ہے

گر یہ نہ ہو تو شہ کے رفیقوں سے ملا دو
عباسؑ علمدار کے خیمہ کو بتا دو
سجاد سے اور عون و محمد سے ملا دو
ہم شکل پیمبر کی مجھے شکل دکھا دو
بتلاؤ قسم تم کو رسولِؐ عربی کی
ڈیوڑھی ہے کدھر خیمہ ناموسؐ نبی کی

وہ بولے کہ اے شخص کدھر دھیان ہے تیرا
اس حال سے شاید نہیں تجھ کو خبر اصلا
یہ فوج عمر کی ہے یہ خیمہ ہے عمر کا
مدت ہوئی مارا گیا لختِ دلِ زہرا
اب گھر ہے کہاں سبط رسولؐ عربی کا
خیمہ تو جلا آئے، حسینؑ ابن علیؑ کا

مارے گئے سادات ہوئی فتح لڑائی
تصویر نبیؐ صفحہ ہستی سے مٹائی
عباس نے اک بوند بھی پانی کی نہ پائی
لوٹی گئی سب شیر الہی کی کمائی
کوئی نہ رہا فوج شہ جن و بشر میں
گھر فاطمہ کا صاف کیا تین پہر میں

کر لائے ہیں ناموس پیمبر کو گرفتار
ہے قید میں حضرت کا پسر عابد بیمار
دفن ان کو کیا، یہاں کے جو مارے گئے سردار
بے سر ہے پڑی دشت میں لاش شہ ابرار
بند آنکھیں ہیں لب خشک ہے منھ خوں سے بھرے ہیں
وہ دیکھ لے سر نیزوں کے نوکوں پہ چڑھے ہیں

سیدانیاں بیٹھی ہیں وہ چہروں پہ ملے خاک
زینب ہے وہی پہنے ہوئے ماتمی پوشاک
وہ بانوے بیکس ہے گریبان کیے چاک
بیٹھی ہے وہ کلثوم، بہن شاہ کی نمناک
کبراؑ ہے وہ زانو پہ جھکائے ہوئے سر کو
وہ بالی سکینہؑ ہے جو روتی ہے پدر کو

یہ سنتے ہی سینہ میں جگر پھٹ گیا اس کا
تھرانے لگا بید کی مانند سراپا
دے پٹکا عمامہ کو، گریبان بھی پھاڑا
کہتا تھا یہ کیا ہو گیا وا حسرت و دردا
میں لینے کو آیا تھا نہ پایا شہ دیں کو
تقدیر نے جیتا نہ دکھایا شہ دیں کو

شیریں جو تھی یہاں منتظر آمد سرور
رونے کا جو ایک شور ہوا ہو گئی ششدر
دیکھا چلا آتا ہے تڑپتا ہوا شوہر
ڈیوڑھی سے سراسیمہ نکل آئی وہ باہر
چلّا کے کہا کس نے تمھیں لوٹ لیا ہے !
جلدی ارے لو گو کہو یہ ماجرا کیا ہے!!

سر پیٹ کے تب شوہر شیریں یہ پکارا
ہے ہے ترے آقا کو ستمگاروں نے مارا
زہرا کا پسر خلق سے جنت کو سدھارا
سادات کا تو قافلہ لوٹا گیا سارا
بھیجا تھا جہاں تو نے وہ لشکر تھا شقی کا
سر کاٹ کے لائے ہیں حسینؑ ابن علی کا

تو منتظر اب کس کی ہے کون آئے گا بی بی!
عابد ہیں سو بیمار ہیں رانڈیں ہیں سو قیدی
شیریں نے کہا پیٹ کے سر کوٹ کے چھاتی
ہے ہے مرا سید! مرا آقا! مرا والی !
لٹوا کے گھر اب (آئے ہو) کٹوا کے سر آئے!
فرمایا تھا آؤں گا میں، سو یوں میرے گھر آئے !

یہ کہہ کے چلی پیٹتی اور دیتی دہائی
رستے میں کہیں گر پڑی، ٹھوکر کہیں کھائی
یکبار خبر شیریں کے آنے کی جو پائی
زینب نے کہا ہائے سلامت نہیں بھائی
پُرسے کو وہ آئی ہے یہاں گھر بھی نہیں ہے
منھ کا ہے سے ڈھاپیں گے کہ چادر بھی نہیں ہے

یہ کہتی تھی زینب کہ وہ آ پہنچی کھلے سر
سب اُٹھ کے لگے پیٹنے ناموس پیمبرؐ
شیریں کا تھا یہ حال کہ گرتی تھی و مضطر
بانوؑ کے قدم پر کبھی زینب کے قدم پر
چلاتی تھی ہے ہے شہ ذی جاہ کو مارا !
کس جرم پہ اعدا نے شہنشاہ کو مارا!

یہ کہہ کے پچھاڑیں کبھی کھاتی تھی زمیں پر
ہاتھوں سے کھڑی ہو کے کبھی پیٹتی تھی سر
جس نیزہ پہ آلودہ بہ خوں تھا سر سرور
وہاں جاتی تھی اور کہتی تھی یوں ہاتھ اُٹھا کر
تھی میں تو قدم دیکھنے آئی مرے مولا!
لونڈی کو یہ کیا شکل دکھائی مرے مولا!

آقا تری اس خوں بھری تصویر کے واری
میں مر نہ گئی ہائے بلا لے کے تمھاری
اس بین سے شیریں نے جو کی گریہ و زاری
نیزے پہ سر شاہ کے آنسو ہوئے جاری
پیدا یہ لب خشک سے حضرت کے صدا تھی
کیوں روتی ہے شیریں یہ ہی مرضی خدا تھی

صد شکر ہے ہم تجھ سے ہوئے صادق الاقرار
دعوت یہ ہماری ہوئی اے مونس و غمخوار !
فاقہ سے کئی روز سے ہیں عترت اطہار
اور پیاس سے مرتی ہے سکینہ مری دلدار
دشمن کے بھی بچوں پہ نہ یہ فاقہ کشی ہو
پانی اُسے پلوا، کہ مرضی روح خوشی ہو

یہ تین برس کا سن، اور یہ تشنہ دہانی
ہو جاتی ہے غش، مانگتے ہی مانگتے پانی
ہر بار گھرکتے ہیں اُسے ظلم کے بانی
کیا قید میں بچوں کو بھی دیتے نہیں پانی
کی جاتی نہیں بات بھی اس تشنہ دہن سے
ننھا سا گلا شمر نے باندھا ہے رسن سے

سیدانیوں کو چادریں کچھ لا کے اُڑھا دے
رانڈوں کی قدر کرے کہ خدا تجھ کو جزا دے
راضی ہوں نبیؐ، صاحب تطہیر دُعا دے
محشر میں تجھے حُلّۂ فردوس خدا دے
بے وارث و والی ہیں گرفتار بلا ہیں
محتاج کفن ہم ہیں، وہ محتاج ردا ہیں

سُن کر یہ سخن زینبؑ دلگیر پکاری
ان باتوں کے صدقہ میں اس آواز کی واری
یاد اپنی مصیبت نہیں، اے عاشق باری
شیریں سے سناں پر بھی سفارش ہے ہماری
تم تشنہ دہن ذبح ہوئے مجھ کو یہ غم ہے
اور آپ کو بہناں کی اسیرنی کا الم ہے

کہتی تھی بہن کس لیے کڑھتے ہو برادر
تن پر تو ہے سر، گو نہیں سر پر مرے چادر
گردن پہ تو بہناں کے پھرایا نہیں خنجر
لاشہ تو مرا دھوپ میں جلتا نہیں دن بھر
غم کھاؤ نہ چادر جو نہیں پاتی ہوں بھائی
میں سر کے ترے ساتھ چلی جاتی ہوں بھائی

زینبؑ تو یہ کہتی تھی سر شاہ سے رو کر
چلّاتی تھی شیریں کہ میں صدقے ترے صفدر
اُن آنکھوں کی تعریف کیا کرتے تھے اکثر
کیوں ہو نہ گئے کور، مرے دیدۂ انور
ہوتی نہ تھیں سیر آپ کے دیدار سے آنکھیں
آؤ تو ملوں چاند سے رخسار سے آنکھیں

اللہ دے اعجاز سرسید ابرار!
اس خادمہ کے ہاتھوں پہ سر آ گیا اکبار
شیریں کے کف دست ہوئے مطلع انوار
ہاتھوں سے ضیائے ید بیضیٰ تھی نمودار
سب دیکھ کے شہ کے رُخ روشن کی تجلی
کہتے تھے یہ ہے وادی ایمن کی تجلی

آنکھوں سے لگا کر کہا شیریں نے سر شاہ
صدقہ میں اس اعجاز کے اے سرور ذی جاہ
پھر جائے عمر سے کہا، مت روک مری راہ
گھر تک سر سرور مجھے لے جانے دے للہ
خدمت حرم شہ کی مجھے مد نظر ہے
لے مجھ سے زر و مال اگر طالب زر ہے

لالچ سے ہوا زر کی رضا مند وہ غدار
منگوا دیا شیریں کو سر شہ وہیں یکبار
سب قیدیوں کو لے کے گئی گھر وہ دل افگار
اور رکھ دیا مسند پہ سر سید ابرار
حلقہ میں حرم کے سر شیریں جو کھلا تھا
غل ہائے حسیناؑ کا تھا اور شور بکا تھا!

چلّاتی تھی بانوؑ مرے سید! مرے سرور!
شیریں کے گھر آئے، مجھے اس حال سے لے کر
لپٹی ہوئی کہتی تھی سر شاہ سے خواہر
مہمان بہن آئی ہے چادر نہیں سر پر
غیرت سے موئی جاتی ہے صدمہ ہے بہن پر
ثابت نہیں کُرتا بھی سکینہ کے بدن پر

جب رونے سے فارغ ہوئے سرور کے عزادار
شیریں نے چنا خوانِ طعام آن کے اک بار
رو رو کے یہ کی سید سجاد سے گفتار
کھانے یہ کیے ہیں شہ دیں کے لیے تیار
سو مر گئے بھوکے یہی مرضی تھی خدا کی
ان کھانوں پہ دو فاتحہ شاہ شہدا کی

یہ سُن کے اُٹھے روتے ہوئے عابد ناکام
پانی کے بھی شیریں نے رکھے بھر کے کئی جام
جب دینے لگے فاتحہ وہ شاہ خوش انجام
یہ جوش تھا رقت کا کہ تھراتا تھا اندام
جس وقت لیا نام شہ تشنہ دہاں کا
اک شور اٹھا رانڈوں میں فریاد و فغاں کا

رو کر کہا زینب نے بہن ہو گئی واری
میں کیتی ہوں اور فاتحہ ہوتی ہے تمھاری
کیا پیاس تھی جس دم تھا لہو زخموں سے جاری
پانی نہ کسی نے دیا مانگا کئی باری
جب تم تھے تو ملتا نہ تھا پانی کہیں بھائی
اب پانی تو موجود ہے اور تم نہیں بھائی

روتی ہوئی اتنے میں اُٹھی بانوئے بے پر
اک دودھ کا کوزہ لیا اک پانی کا ساغر
سجادؑ سے رو رو کے کہا اے مرے دلبر
ان دونوں پہ دو فاتحہ اکبرؑ و اصغرؑ
مارے گئے کس ظلم و جفا سے مرے بچے
تھے تین شب و روز کے پیاسے مرے بچے

سجاد نے جب فاتحہ سے پائی فراغت
تا دیر رہی شہؑ کے عزاداروں میں رقت
تب بیبیوں سے شیریں نے کی عرض بہ منت
فاقہ شکنی کیجے کہ ہو رونے کی طاقت
اس کھانے پہ تھی فاتحہ جو روح نبیؐ کی
یہ حاضری ہے سبط رسولؐ عربی کی

فاقہ شکنی کا جو اسیروں نے سنا نام
پیٹے یہ سر و سینہ، کہ برپا ہوا کہرام
زینبؑ نے کہا کھانے کا ہے کون سا ہنگام
نے چین محمدؐ کو نہ زہرا کو ہے آرام
کیا کھانے کو ہم کھائیں کہ دل غم سے بھرا ہے
لاشہ تو ابھی بھائی کا جنگل میں پڑا ہے

بھائی تو ہو بے گور و کفن کھاؤں میں کھانا
بے دفن ہو فرزند حسنؑ کھاؤں میں کھانا
بے سر علیؑ (اکبر کا ہو تن) کھاؤں میں کھانا
پامال ہو زہرا کا چمن کھاؤں میں کھانا
رونا اسے دیکھے سے چلا آتا ہے لوگو!
لے جاؤ کہ کھانا یہ مجھے کھاتا ہے لوگو!

ناچار ہو شیریں نے پھر اک جسام اُٹھایا
پاس آن کے ہونٹوں سے سکینہ کے لگایا
بولی کہ پیو واری، دم آنکھوں میں ہے آیا
منھ پھیر کے شیریں سے سکینہ نے سُنایا
پیاسے مرے بابا موئے، میں بھی نہ جیوں گی
عباس چچا آئیں گے تب پانی پیوں گی

جس دم یہ سکینہ نے کہا پڑ گیا کہرام
اور پیٹنے رونے میں ہوا صبح کا ہنگام
آئی سر شبیرؑ کو لینے سپہ شام
رخصت ہوئے شیریں سے حرم بادلِ ناکام
کس پر ہے انیسؔ ایسا کرم، رب غنی کا
شہروں میں ہے شہرہ تری شیریں سخنی کا
