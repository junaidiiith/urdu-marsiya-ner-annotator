جلد دوم
مرثیہ میر انیس
MarsiyaeMarsiya
www.emarsiya.com

1
کنعان محمدؐ کے حسینوں کا سفر ہے
خورشید لقا زہرؑہ جبینوں کا سفر ہے
چھٹتا ہے وطن گوشہ نشینوں کا سفر ہے
اک دن کا نہیں کوچ معینوں کا سفر ہے
گل رو چمن دہر سے جانے کو چلے ہیں
گھر چھوڑ کے جنگل کے بسانے کو چلے ہیں

2
دشمن کو بھی اللہ جھڑائے نہ وطن سے
جانے وہی بلبل جو بچھڑ جائے چمن سے
واقف ہے مسافر کا دل اس رنج و محن سے
چھٹتا نہیں گھر جان نکل جاتی ہے تن سے
آرام کی صورت نہیں مسکن سے بچھڑ کر
طائر بھی پھڑکتا ہے نشیمن سے بچھڑ کر

3
گردش ہے اب اور فاطمہؑ زہرؑا کا قمر ہے
ایک ایک قدم راہ میں لٹ جانے کا ڈر ہے
بستی ہے نہ رستے میں کسی جا نہ شجر ہے
در پیش ہے سختی کہ پہاڑوں کا سفر ہے
گرمی میں گرفتار محن ہوتے ہیں شپیرؑ
بچے لئے آوارہ وطن ہوتے ہیں شپیرؑ

4
دنیا کی مذمت میں ہے ارشاد پیمبرؑ
ہیں تین مصائب کہ نہیں ان سے فزوں تر
اول تو سوال ان میں ہے والد سے بھی ہو گر
اور دوسرے جس شخص کی ہو ایک بھی دختر
دونوں کے لئے رنج و الم شام و سحر ہے
باقی رہی اب ایک مصیبت وہ سفر ہے

5
غربت کی بھی ہوتی ہے عجب صبح عجب شام
کرتا ہے سفر قافلۂ راحت و آرام
وه دشت نور دی وہ غم و صدمہ و آلام
منزل پہ بھی ممکن نہیں راحت کا سر انجام
نیند آتی ہے کب لاکھ جو پٹکے وہ سر اپنا
یاد آتا ہے منزل پہ مسافر کو گھر اپنا

6
اس فصل میں ہے رخصت فرزند پیمبرؑ
جن روزوں پکھیرو بھی نہیں چھوڑتے ہیں گھر
اندھیر ہے خاک اڑتی ہے لو چلتی ہے دن بھر
جھیلوں سے پرندے بھی نکلتے نہیں باہر
یہ دھوپ میں حدت ہے کہ سب گوشہ نشیں ہیں
سایہ کہاں پتے بھی درختوں میں نہیں ہیں

7
وہ لو وہ تپش اور وہ گرمی کا مہینا
سردی میں ہو ذکر اس کا تو آجائے پسینا
دشوار ہے اس دھوپ میں معصوموں کا جینا
ویرانہ ہے بستی میں، اُجڑتا ہے مدینا
حضرت بھی گھلے جاتے ہیں تشویش سفر سے
ہیں ساتھ وہ بچے کہ جو نکلے نہیں گھر سے

8
برپا ہے مدینے میں تلاطم کئی دن سے
ہے راحت و آرام و طرب گم کئی دن سے
ہر گھر میں ہے ایک شور و نظلم کئی دن سے
منھ ڈھاپنے ہوے رو تے ہیں مردم کئی دن سے
وہ غم ہے کہ آرام کا جویا نہیں کوئی
راتیں کئی گزری ہیں کہ سویا نہیں کوئی

9
یثرب کے زن و مرد ہیں سب بے خورد بے خواب
شپیرؑ کی فرقت کی کسی دل کو نہیں تاب
ہمسائے میں اک غل ہے بکا کرتے ہیں احباب
غل ہے کہ مدینے میں خوشی اب ہوئی نایاب
اس شاہ میں خو بو ہے شہ عقدہ کشا کی
اب کون خبر راتوں کو لے گا فقراء کی

10
کہتا ہے کوئی کیا ہوا یہ بیٹھے بٹھائے
کیا جانیے خط کوفے سے کس طرح کے آئے
روضے پر نبیؐ کے شہ دیں آنے نہ پائے
کچھ ایسا ہو یارب کہ یہ مظلوم نہ جائے
کوفے میں محبت نہ مروت نہ حیا ہے
خط مکر کے لکھے ہیں بلانے میں وغا ہے

11
شب سے ہیں تردد میں سفر کے شہ ابرار
گھوڑے بھی کسے جاتے ہیں محمل بھی ہے تیار
اسباب سفر باندہتے ہیں یاور و انصار
عباسؑ نکلواتے ہیں صندوقوں سے ہتھیار
ہر فرد پہ الطاف و کرم کرتے ہیں شپیرؑ
ہمراہیوں کے نام رقم کرتے ہیں شپیرؑ

12
خلقت کا ہے مجمع در دولت پہ سحر سے
جو آتا ہے روتا ہوا آتا ہے وہ گھر سے
سب کہتے ہیں برسا کے لہو دیدۂ تر سے
چھپ جائے گا اب فاطمہؑ کا چاند نظر سے
اندھیر ہے گر یہ شہ والا نہ رہے گا
اب شہر کی گلیوں میں اجالا نہ رہے گا

13
اعدا نے شہ یثرب و بطحا کو ستایا
بے کس کو نبیؐ زادے کو تنہا کو ستایا
یاں بیٹھے بٹھائے شہ والا کو ستایا
افسوس عجب تاریک دینا کو ستایا
اس گوشہ نشیں پر یہ تعدّی نہ روا تھی
کیا قبر پیمبرؑ کے مجاور کی خطا تھی

14
کہتے ہیں جوانانِ مدینہ یہی رو کر
اب ہم سے بچھڑ جائیں گے ہے ہے علی اکبرؑ
بے تاب ہیں احباب علمدار دلاور
روتا ہوا گرتا ہے کوئی آکے قدم پر
ہر مرتبہ اشک آنکھوں میں بھر لاتے ہیں عباسؑ
چھاتی سے ہر اک دوست کو لپٹاتے ہیں عباسؑ

15
قاسؑم کے جو ہم سن ہیں وہ سب کرتے ہیں زاری
ایک ایک پہ اندوہ غم و رنج ہے طاری
کہتے ہیں کہ اب تلخ ہوئی زیست ہماری
کیا ہو گا چلی جائے گی جس وقت سواری
جب آئیں گے ہاں نالۂ و فریاد کریں گے
سب روئیں گے جب خلق حسنؑ یاد کریں گے

16
ہمجولیوں کا عون و محمدؐ کے یہ ہے حال
بے تاب ہیں سب روتے ہیں اس درد سے اطفال
ایک ایک سے فرماتے ہیں وہ صاحب اقبال
بس بھائیو بس رونے سے آنکھیں نہ کرو لال
عزت ہے اطاعت میں امام دوسرا کی
پھر آئیں گے گر زیست نے اس سال وفا کی

17
در پر کوئی روتا ہے کوئی راہ گذر میں
تاریک ہے دنیا کسی غمگیں کی نظر میں
ہیں مجمع محلے کی جو سب بیبیاں گھر میں
اک حشر ہے ناموس شہر جن و بشر میں
سب مل کے بکا کرتے ہیں جب آتا ہے کوئی
یوں روتے ہیں جس طرح کہ مر جاتا ہے کوئی

18
سب کہتے ہیں زینبؑ سے کہ اے شاہ کی شیدا
کس طرح کے خط آئے یکا یک ہوا یہ کینا
پانی کی کمی گرمی کے دن خوف کا رستا
وه دھوپ پہاڑوں کی وہ لوں ا ور وہ صحرا
کیا سوچ کے اس فصل میں شپیرؑچلے ہیں
بچوں پہ کرو رحم کہ نازوں کے پلے ہیں

19
سنتے ہیں یہ ہر وارد و صادر کی زبانی
جھیلوں میں بھی نہروں میں بھی سب خشک ہے پانی
اس فصل میں ہوتی ہے بہت تشنہ دہانی
کسی طرح جیئں گے اسد اللہ کے جانی
تونسا ہوا بچہ کبھی جاں بر نہیں ہوتا
جب خشک ہوا پھول تو پھر تر نہیں ہوتا

20
ہے ہے چھ مہینے کے بھی بچے کا سفر ہے
کچھ تم کو پہاڑوں کی بھی گرمی کی خبر ہے
غربت میں جوانوں کے تلف ہونے کا ڈر ہے
رحم اس پہ ہے لازم کہ یہ بچہ گل تر ہے
اصغرؑ کو جدا دکھ ہو قلق ماں کو جدا ہو
گرمی کے سبب دودھ جو گھٹ جائے تو کیا ہو

21
فرماتی تھیں زینبؑ نہیں بہنوں کوئی چارا
قسمت میں تباہی ہے تو کیا زور ہمارا
گھر چھوڑ کے جانا بھی کسی کو ہے گوارا
مجبور ہے مضطر ہے ید اللہ کا پیارا
ایام مصیبت کے ہیں تنہائی کے دن ہیں
غربت کی شبیں بادیہ پیمائی کے دن ہیں

22
جس دن سے ہوئی احمدؐ مرسل سے جدائی
دم بھر بھی مرے جانی نے راحت نہیں پائی
ماں باپ چھٹے پہلی مصیبت وہ اُٹھائی
تنہا ہوئے جب زبر سے بے جان ہوئے بھائی
راحت سے کسی رات کو سوئے نہیں شپیرؑ
دن کون سا ایسا تھا کہ روئے نہیں شپیرؑ

23
قبروں کی زیارت سے بہلتا تھا دل زار
رو آتے تھے ہر صبح کو جاکر شہ ابرار
شہروں سے زیارت کو یہاں آتے تھے زوّار
رہنے نہیں دیتے ہمیں یثرب میں جفا کار
تھی کون سی تکلیف حسینؑ ابن علیؑ سے
مظلوم نواسے کو چھڑاتے ہیں نبیؐ سے

24
باتیں یہ ابھی تھیں کہ شہ بحر و بر آئے
دیکھا رخ ہمشیر کو اور اشک بہائے
ماں بیٹھی تھی صغرؑا کو جو چھاتی سے لگائے
روتے ہوئے تشریف شہ دیں وہیں لائے
بیٹی شہ ذی جاہ کی تعظیم کو اُٹھی
بستر سے عصا تھام کے تسلیم کو اٹھی

25
جلد اس کے قریب آ کے یہ کہنے لگے حضرت
بیٹھو کہ ابھی اٹھنے کی تم میں نہیں طاقت
اک ضعف کی تصویر ہو ایسی ہے نقاہت
کیوں رات کو کیسی رہی بی بی کی طبیعت
تپ میں جو کراہی تھیں تو گھبرائے تھے صغرؑا
بے ہوش تھیں تم شب کو جب ہم آئے تھے صغرؑا

26
صحت تھیں دے حق یہی بابا کی دُعا ہے
اولاد کو راحت ہو تو جینے کا مزا ہے
اب باد یہ پیمائی ہے ایذا ہے بلا ہے
کیا جانیے شپیرؑ کی تقدیر میں کیا ہے
دل جلتا ہے جب تپ میں تمھیں پاتا ہوں صغرؑا
اس رنج سے میں اور گھلا جاتا ہوں صغرؑا

27
ایسا سفر صعب اور اس طرح کا بیمار
ڈر ہے کہ نہ بڑھ جائے کہیں راہ میں آزار
کیا نرگسی آنکھوں سے نقاہت ہے نمودار
سب زرد ہے ازمان حرارت سے تن زار
چہرے پہ کسی روز بہالی نہیں پاتا
سرعت سے بھی نبض کو خالی نہیں پاتا

28
دم چڑہتا ہے بستر سے اٹھاتی ہو اگر سر
بی بی کہو محمل میں چڑھا جائے گا کیوں کر
گھر میں تمھیں پانی کی بھڑک رہتی ہے دن بھر
پھر کیا ہو کسی دن جو نہ ہو پانی میسر
تم جانے کے قابل نہیں میں رہ نہیں سکتا
شب سے ہے وہ تشویش کہ کچھ کہ نہیں سکتا

29
گھر میں تھیں چھوڑوں یہ نہیں دل کو گوارا
لے جاؤں تو بچنا نہیں ممکن ہے تمہارا
بچوں میں کوئی تم سے زیادہ نہیں پیارا
مجبور ہوں بے ہجر نہیں ہے کوئی چارا
فرقت میں سدا نالہ و فریاد کروں گا
اتروں گا جو منزل پہ تمھیں یاد کروں گا

30
صغرؑا نے کہا آپ کی الفت کے میں قرباں
پھر کس کو ہو گر آپ کو لونڈی کا نہ ہو دھیاں
صدقے گئی صحت کا بھی ہو جائے گا ساماں
مولا کی توجہ ہے ہر اک درد کا درماں
جس پر نظر لطف مسیح دوسرا ہو
برسوں کا ہو بیمار تو اک دم میں شفا ہو

31
قربان گئی اب تو بہت کم ہے نقاہت
تپ کی بھی ہے شدت میں کئی روز سے خفت
بستر سے میں خود اٹھ کے ٹہلتی بھی ہوں حضرت
پانی کی بھی خواہش ہے غذا کی بھی ہے رغبت
حضرت کی دعا سے مجھے صحت کا یقیں ہے
اب تو مرے منھ کا بھی مزہ تلخ نہیں ہے

32
کیوں روتے ہو بابا یہ تردد کی نہیں جا
سب سہل ہے کچھ مجھ کو نہیں ہونے کی ایذا
پہلے سے کہے دیتی ہوں اے سیدہ والا
میں خانہ ویراں میں نہیں رہنے کی تہنا
اب روح مرے جسم میں گھبراتی ہے بابا
ان باتوں سے کچھ بوئے فراق آتی ہے بابا

33
مر جاؤں گی بچھڑی جو سیج دوسرا سے
صحت مجھے ہو جائے گی حضرت کی دُعا سے
کٹ جائے گا اندوہ سفر فضل خدا سے
بیمار میں جان آئے گی جنگل کی ہوا سے
سب ساتھ ہیں روؤں گی نہ غم کھاؤں گی بابا
لپٹی ہوئی محل میں چلی جاؤں گی بابا

34
شہ نے کہا تم حال سے میرے نہیں آگاہ
مجبور نکلتا ہوں میں اس شہر سے واللہ
آفت کا ہے بی بی یہ سفر خوف کی ہے راہ
بیمار ہو کس طرح سے لے جاؤں تمھیں آہ
آزار رسیدہ ہوں گرفتار بلا ہوں
گھر چھوڑ کے جلادوں کی سرحد میں چلا ہوں

35
وہ صعب پہاڑوں کا سفر اور وہ کڑے کوس
دن رات مسافر پہ کبھی دھوپ کبھی اُوس
ایک ایک قدم رنج و الم حسرت و افسوس
ہوتا نہیں جز خار کوئی آ کے قدمبوس
آرام کہیں راہ میں جانی نہیں ملتا
جنگل ہیں وہ پرہول کہ پانی نہیں ملتا

36
تھوڑے ہی دنوں ہوئے گی کنبے سے جدائی
پردیس سے آکر تمھیں لے جائیں گے بھائی
کی مجھے سے نہ گر کوفے کی خلقت نے برائی
ممکن ہے کہ میں اور نہ کروں وعدہ وفائی
خوش ہوں گا تم اب دل پہ اگر جبر کرو گی
مرجاؤں گا جب میں تو نہ کیا صبر کرو گی

37
ثابت ہوا اصغرؑا پہ کہ اب ہم رہے گھر میں
بس پھر گئی تنہائی کی تصویر نظر میں
اک جوش ہوا آنسوؤں کا دیدہ تر میں
صدمے سے کھٹک درد کی پیدا ہوئی سر میں
شکل اپنی شب ہجر جو دکھلا گئی اس کو
کا پایہ تن زار کہ تپ آگئی اس کو

38
تھراتی ہوئی اٹھ کے گری شہ کے قدم پر
کی عرض کہ مر جاؤں گی یا سبط پیمبرؑ
تنہائی میں بابا مرا دل بہلے گا کیوں کر
سب بیٹیاں ہیں کیا میں نہیں آپ کی دختر
بے آپ کے اس گھر میں نہ یا شاہ رہوں گی
اچھا میں کنیزوں ہی کے ہمراہ رہوں گی

39
سب رونے لگے سن کے یہ بیمار کی تقریر
چلائی سکینہؑ کہ میں صدقے مری ہمشیر
گھبرا کے یہ فرمانے لگے حضرت شپیرؑ
تم بیٹی کو سمجھاؤ کچھ اے بانوئے دلگیر
کم سن ہیں مسافر مجھے تشویش بڑی ہے
دن چڑھتا ہے اور آج کی منزل بھی کڑی ہے

40
یہ سن کے تو بس ماں کی تو چھاتی اُمنڈ آئی
چلائی وہ ناشاد کہ ہے ہے مری جائی
زینبؑ نے کہا گھر سے نکلتا ہے یہ بھائی
مرجانے سے کچھ کم نہیں صغرؑا کی جدائی
گھر لٹتا ہے کس طرح قیامت نہ بپا ہو
پہلا ہے یہ غم آگے خدا جانیے کیا ہو

41
آغازہ سفر میں تو یہ ماتم ہے یہ کہرام
کیا دیکھیں دکھاتا ہے اس آغاز کا انجام
جنگل ہو کہ بستی ہو کہاں راحت و آرام
ماں روئے گی بیٹی سے بچھڑ کو سحر و شام
بستی بھی ہے جنگل جو کلیجہ نہ ہو بر میں
بھولے گی وہ چھوڑیں گے اکیلا جسے گھر میں

42
صغرؑا نے کہا آپ کی باتوں کے میں قرباں
تم جان بچالو کہ میں لونڈی ہوں پھوپی جاں
بیٹی ہو علیؑ کی مری مشکل کرو آساں
جیتی رہی صغرؑا تو نہ بھولے گی یہ احساں
کچھ بات یہ جز گریہ و زاری نہیں کرتیں
اماں تو سفارش بھی ہماری نہیں کرتیں

43
پیاری ہیں جو دو بیٹیاں جائیں گی وہ ہمراہ
کیا انس کہ میں گور کنارے بھی تو ہوں آہ
بابا کو نہ اماں کو نہ بہنوں کو مری چاہ
سب جیتے رہیں خیر ہمارا بھی ہے اللہ
بھولے سے نہ اب خاطر ناشاد کریں گے
میں قبرمیں جب ہوں گی تو سب یاد کریں گے

44
کیا خلق میں لوگو کوئی ہوتا نہیں بیمار
ہے کون سی تقصیر کہ سب ہو گئے بیزار
زندہ ہوں پہ مردے کی طرح ہو گئی دشوار
کیوں بھاگتے ہیں سب مجھے ہے کو نسا آزار
حیرت میں ہوں باعث مجھے کھلتا نہیں اسکا
وہ آنکھ چرا لیتا ہے منھ تکتی ہوں جس کا

45
تپ کیا مجھے آئی کہ پیام اجل آیا
ہے ہے مری راحت کی بنا میں خلل آیا
چھوڑا مجھے سب نے جو سفر کا محل آیا
کیا خوب مرے نخل تمنا میں پھل آیا
دل سخت کیا ماں نے مجھے غم ہے اسی کا
سچ ہے کہ نہیں کوئی زمانے میں کسی کا

46
وہ چاہنے والا ہے مصیبت میں جو کام آئے
میں سب کی ہوئی اور کوئی میرا نہ ہوا ہائے
 اس راہ میں ہمراہ کنیزیں تو ہوں اے دائے
کنبے کی جو ہو چاہنے والی وہی رہ جائے
بیماری مزمن میں دوا خوب ہوئی ہے
تجویز مرے واسطے کیا خوب ہوئی ہے

47
تنہائی میں رونے سے اُتر جائے گی یہ تب
ہاں درد بھی اب سر میں مرے ہوگا نہیں اب
تڑپوں گی تو جائے گی یہ اعضا و شکنی سب
بہتر یہی ترکیب ہے نسخہ یہی انسب
کم ہوگی حرارت الم و رنج  و محن میں
غم کھانے سے آجائے گی طاقت مرے تن میں

48
کھوئے گا یبوست کو بھی راتوں کا نہ سونا
تفریح مجھے بخشے گا منھ اشکوں سے دھونا
تسکین ہے بالیں پہ عزیزوں کا نہ ہونا
تنقیّہ کامل ہے مرے واسطے رونا
راحت سے شب و روز علاقہ مجھے ہو گا
فاقہ جو کروں گی تو افاقہ مجھے ہو گا

49
تنہائی میں شدت بھی نہ ہوگی خفقاں کی
بیمار کا دل بہلے گا وحشت سے مکاں کی
تڑپوں گی نہ فرقت میں امام دو جہاں کی
شفقت مجھے یاد آئے گی بہنوں کی نہ ماں کی
فرقت میں مری طرح جگر کس سے سنبھلتا
میں گھر میں نہ ہوتی تو یہ گھر کس سے سنبھلتا

50
سب چاہنے والے ہیں کروں کس کی شکایت
بابا کی یہ تقریر ہے بہنوں کی یہ صورت
چھوڑا ہمیں بس دیکھ لی اماں کی محبت
بولیں نہ پھوپھی جان بھی کچھ واہ ری قسمت
فرقت کا الم میرے کلیجہ کو چھری ہے
سب اچھے ہیں لوگو مری تقدیر بڑی ہے

51
عاشق مرے مشہور ہیں بھیا کے میں واری
دو دن سے خبر بھی نہیں لی آ کے ہماری
قاسؑم کو غرض کیا جو سنیں گریہ و زاری
میں کون سکینہؑ ہے چچا جان کو پیاری
اللہ تو ہے گر کوئی غم خوار نہیں ہے
مٹی مری کچھ قبر کو دشوار نہیں ہے

52
اس وقت محبت مری ہو جائے گی حالی
جب راہ میں خط پڑھ کے کہیں گے شہ عالی
لو مرگئی کہنے کی جو تھی چاہنے والی
آباد جو حجرہ تھا وہ اب ہو گیا خالی
قسمت نے سنائی خبر مرگ سفر میں
وہ قبر میں سوئی جسے چھوڑ آئے تھے گھر میں

53
پھر ہم نہیں ملنے کے کوئی لاکھے ہو جویا
سب رو کے کہیں گے کہ اسے ہاتھ سے کھویا
عالم سے وہ بیگانہ ہے جو قبر میں سویا
کیا نفع اسے کوئی کڑھایا کوئی رویا
پرسے کے لئے جمع ہوئے لوگ تو پھر کیا
پردیس میں کنبے نے رکھا سوگ تو پھر کیا

54
یاں ذکر یہ تھا آئے جو روتے ہوئے اکبرؑ
سرخ آنکھیں تھیں اور زرد تھا غم سے رخ انور
چلائی بہن بھائی کی چھاتی سے لپٹ کر
اس سینے کے ان ہاتھوں کے قربان ہو جواہر
فریاد ہے بے موت بہن مرتی ہے بھائی
تقدیر ہمیں تم سے جدا کرتی ہے بھائی

55
بھیا مری تنہائی پہ آنسو نہ بہاؤ
وہ دن ہوں کہ پھر خیر سے اس شہر میں آؤ
ہر چند یہ مشکل ہے کہ جیتا ہمیں پاؤ
صدقے گئی پھر آنے کا وعدہ کئے جاؤ
عرصہ ہو تو خط لکھ کے طلب کیجو بھائی
اب بیاہ میں مجھ کو نہ بھلا دیجو بھائی

56
وہ دن ہو کہ بوٹا سی تمہاری دلہن آئے
جلدی کہیں یا حضرت باری دلہن آئے
سب پھول کے گہنے میں سنواری دلہن آئے
تم جیسے ہو ویسی ہی پیاری دلہن آئے
ہمشیر کو تربت میں نہ ترسائیو بھائی
بھابی کو مری قبر پہ لے آئیو بھائی

57
رونے کا ادھر غل تھا کہ فضہ یہ پکاری
تیار ہے ناموس محمدؐ کی سواری
دروازے کے نزدیک ہے زینبؑ کی عماری
کیا دیر ہے اب آئے ید الله کی پیاری
ہر بار قناتوں کے قریب آتے ہیں عباسؑ
اب جلد سواری ہو، یہ فرماتے ہیں عباسؑ

58
شپیرؑ نے رو کر کہا لو جاتے ہیں صغرؑا
جلد آتے ہیں یا خود تمھیں بلواتے ہیں صغرؑا
ہم سب تری تنہائی کا غم کھاتے ہیں صغرؑا
جاں اپنی نہ کھونا تمھیں سمجھاتے ہیں صغرؑا
قربان پدر، آب و غذا ترک نہ کیجو
بڑھ جائے گا آزار دوا ترک نہ کیجو 

59
بیٹی سے یہ فرما کے چلے قبلۂ عالم
ناموس محمدؐ بھی چلے ساتھ بہ صد غم
صغرؑا بھی چلی جاتی تھی روتی ہوئی باہم
ہمسائیاں باندھے ہوئے تھیں حلقہ ماتم
راحت تھی جو سب کو شہ ذیجاہ کے دم سے
اک پیٹتی تھی ایک لپٹتی تھی قدم سے

60
غل تھا شہ ابرار خدا حافظ و ناصر
رانڈوں کے مدد گار خدا حافظ و ناصر
اے خلق کے سردار خدا حافظ و ناصر
محتاجوں کے غم خوار خدا حافظ و ناصر
دکھ فاقوں کے غربت کے اُم کس سے کہیں گے
مشکل کوئی اب ہوگی تو ہم کس سے کہیں گے

61
شہ کہتے تھے اللہ مدد گار ہے سب کا
انسان کی کیا آس بھروسا ہے تو رب کا
ساماں ہے کبھی غم کا کبھی عیش و طرب کا
مضطر نہیں فرزند شہنشاہ عرب کا
مانگو یہ دُعا خیر سے وہ وقت بسر ہو
جس روز کہ شپیرؑ کا دنیا سے سفر ہو

62
یہ کہہ کے برآمد ہوا وہ خلق کا والی
ناقوں پہ چڑھے سب حرم سیّد عالی
احباب تڑپتے تھے بلکتے تھے موالی
غل تھا کہ محمدؐ کا بھرا گھر ہوا خالی
یوں روتے تھے سب گرد حسینؑ ابن علیؑ کے
جس طرح کہ ماتم تھا جنازے پہ نبیؐ کے

63
صغرؑا کو نقاہت سے نہ تھی طاقت رفتار
اٹھی کئی بار، اور گری در پہ کئی بار
جس ناقے پہ تھی بانوئے ناشاد و دل افگار
اس ناقے کے پاس آ کے یہ چلائی وہ بیمار
قربان گئی آخری دیدار دکھا دو
اماں مجھے اصغر کو پھر اک بار دکھا دو

64
مضطر ہوئی یہ سن کے سخن بانوئے بے پر
پردے سے جکر بند کا منھ کر دیا باہر
بیٹی سے کہا دست پسر ماتھے پہ رکھ کر
لو آخری تسلیم بجا لاتے ہیں اصغرؑ
منھ زرد ہے رخساروں پہ آنسو بھی بہے ہیں
یہ نرگسی آنکھوں سے تمھیں دیکھ رہے ہیں

65
تھراتے ہوئے ہاتھ اُٹھا کر وہ پکاری
اس ہاتھ کے اس چاند سے ماتھے کے میں واری
آخر کوئی رن میں ہے بس اب موت ہماری
بھیا نہیں جینے کی میں فرقت میں تمھاری
کب آ کے پھر اس جھولے کو آباد کرو گے
تم بھی مری گودی کو بہت یاد کرو گے

66
عباسؑ سے شہ نے کہا اے ثانی حیدؑر
مر جائے گی اب فاطمہؑ صغرا مری دختر
حمالوں سے کہدو کہ بڑھیں اونٹوں کو لے کر
اسواریوں کے ساتھ رہیں قاسؑم و اکبرؑ
احباب جو روتے ہیں تو غم کھاتے ہیں ہم بھی
سب شہر کے ناکے پہ تھمیں آتے ہیں ہم بھی

67
یہ سنتے ہی ناتے تو روانہ ہوئے یک بار
غش کھا کے گری خاک پہ صغرؑا جگر افگار
گھر پر اُسے پہنچا کے چلے سیّد ابرارؑ
غل شہر میں تھا ہائے دو عالم کے مدد گار
روتے تھے مجاور جو نواسے کو نبی کے
اک حشر تھا روضے پہ رسول عربی کے

68
آتی تھی صدا اے مری تربت کے مجاور
صدقے تری مظلومی کے اے صابر و شاکر
اے فاقہ کش اے منزل اوّل کے مسافر
ہے ہے میری امت نے ستایا تجھے آخر
دشمن کو بھی اس طرح اذیت نہیں دیتے
ظالم مجھے مرنے پہ بھی راحت نہیں دیتے

69
دو چیزوں کو میں چھوڑ کے آیا ہوں امانت
اک مصحف معبود ہے اور اک مری عترت
ان دونوں کو یوں بھول گئے اہل شقاوت
عترت کا یہ نقشہ ہوا قرآں کی وہ صورت
الفت کو محبت کو مروت کو بھی بھولے
سب ایک طرف امر رسالت کو بھی بھولے

70
منھ پھیر لیا سب نے مرے دفن و کفن سے
باندھا مرے داماد کی گردن کو رسن سے
زہرؑا تو ستم سہ کے گئی وار محن سے
کی رسم محبت میں وغا سب نے حسنؑ سے
کنبہ مرا دنیا میں گرفتار بلا ہے
باقی تھا حسینؑ ایک سو مرنے کو چلا ہے

71
آتی تھی صدا تربت زہرؑا سے یہ اس آن
تم جاتے ہو جنگل کے بسانے کو مری جان
فوجیں ہیں نہ لشکر نہ وغا کا کوئی سامان
شپیرؑ یہ مادر تری تنہائی کے قربان
کیا ہوگا ہوا ظلم کی جب آہ چلے گی
مادر بھی سپر ہونے کو ہمراہ چلے گی

72
جس باغ کو زہرؑا نے ریاضت سے لگایا
جب فصل بہار آئی تو پھل آہ نہ پایا
ان باغیوں نے قبر میں بھی مجھ کو ستایا
ہے ہے مری بستی کو کسی نے نہ بسایا
داغوں کے چمن سینے میں کھل جائیں گے ہے ہے
اب پھول مرے خاک میں مل جائیں گے ہے ہے

73
سنتے ہوئے مادر کی غم انگیز یہ تقریر
روتے ہوئے گھوڑے پر چلے جاتے تھے شپیرؑ
یاران وطن گرد تھے افسردہ و دل گیر
فرماتا تھا ایک ایک سے وہ صاحب تو قیر
کیوں پیٹتے ہو غم میں حسین ابن علی کے
اب تم بھی کرو صبر نواسے کو نبیؐ کے

74
دنیا ہے سرائے غم و اندوه و مصیبت
ہم کیا ہیں پیمبر نے تو پائی نہیں راحت
احباب کا ہے وصل کبھی اور کبھی فرقت
برہم نہ ہوئی ہو کوئی ایسی نہیں صحبت
غم آج تو یہ ہے کہ بچھڑتے ہیں وطن سے
اُٹھ جائیں گے اک روز یونہی دار محن سے

75
لاکھوں ہیں مسافر کہ نہ پھر آئے سفر سے
جنگل میں عزیزوں کو اجل لے گئی گھر سے
رک جاتی ہے شمشیر کی ضربت تو سپر سے
ساعت وہ اجل کی ہے کہ ٹلتی نہیں سر سے
کھتے ہیں مسافر کہ تہ خاک نہاں ہیں
قبریں تو ہیں ویرانے میں بستی میں مکاں ہیں

76
فرما کے یہ رخصت ہوئے ویران وطن سے
ایام بہاری نے کیا کوچ چمن سے
نکلا در نایاب نبوت کے عدن سے
طے منزلیں ہوتی تھیں عجب رنج و محن سے
رستے کی وہ سختی وہ سفر رنج و بلا کا
سچ کہتے ہیں سودا ہے کڑا راہ خدا کا

77
کٹتی تھی جو مر مر کے جبل کی وہ کٹھن راہ
عمریں بھی غریبوں کی ہوئی جاتی تھیں کو تاہ
ہر کوہ کے طے کرنے میں تھی محنت جاں کاہ
تھا شور کہ چشمہ نہ کہیں ہے نہ کہیں چاہ
ہاتف کی صدا تھی کہ بہت بعد نہیں ہے
گھر دور ہے، اور منزلِ مقصود قریب ہے

78
اس دھوپ میں بستان محمدؐ کا یہ تھا حال
سو ملائے ہوئے رنگ تھے لالے کی طرح لال
چہرے پہ کوئی دھوپ میں روکے ہوئے تھا ڈھال
رکھتا تھا بھگو کر کوئی رخساروں پہ رومال
لو تھی کہ شجر جل گئے تھے دشت بلا میں
معلوم یہ ہوتا تھا کہ ہے آگ ہوا میں

79
ناموس محمدؐ تھے جو آفت میں گرفتار
افسردۂ و مغموم و حزیں تھے شہ ابرار
بچوں کی مصیبت کا بیاں کرتے تھے ہر بار
دنیا کی مذمت میں کبھی پڑہتے تھے اشعار
فرماتے تھے اے دہر گرفتار بلا ہوں
میں وہ ہوں جو آغوش محمدؐ میں پلا ہوں

80
رستے میں سنی جب خبر مسلم و ہانی
منھ ڈھانپ کے رویا اسد اللہ کا جانی
صدمے سے مسافر کا لہو ہو گیا پانی
فرماتے تھے افسوس برادر کی جوانی
آج ان پہ جو گزری وہ ہمارے لئے کل ہے
مسلم کی شہادت نہیں پیغام اجل ہے

81
عباسؑ سے بولے یہ شہ یثرب و بطحا
فرّاشوں سے کہدو یہیں خیمے کریں برپا
مظلوم کی بیوہ کو ابھی دینا ہے پرسا
آفت ہے صغیروں کے لئے داغ پدر کا
سرپیٹیں گے روئیں گے دم سرد بھریں گے
فرصت ہوئی ماتم سے تو کل کوچ کریں گے

82
برپا ہوا خیمہ وہیں اُترے شہ عالم
تا صبح رہا ایلچی شاہ کا ماتم
سیّدانیاں خیمے میں بکا کرتی تھیں باہم
مسلم کے پسر پیٹتے تھے چھاتیاں ہر دم
ہلتی تھیں زمین ہائے مسافر کی صدا سے
سویا نہ کوئی زوجۂ مسلم کی بکا سے

83
فارغ ہوئے حضرت جو فریضے سے سحر کے
ارشاد کیا بھائی سے اشک آنکھوں میں بھر کے
ٹکڑے ہیں غم مسلم بے کس میں جگر کے
تھمنے کے نہیں اشک مرے دیدۂ تر کے
پرسے کے لئے خیمے میں جایا نہیں جاتا
منھ زوجۂ مسلم کو دکھایا نہیں جاتا

84
عباسؑ نے کی عرض کہ ارشاد بجا ہے
خادم کا بچھڑنا سبب آہ و بکا ہے
کونے میں تو مولانہ مروت نہ وفا ہے
بے دیں ہیں آل ان کی محبت کا وغا ہے
بے عہد ہیں طماع ہیں بے درد ہیں ظالم
مظلوم کو بے سر کیا نامرد ہیں ظالم

85
یہ ذکر ابھی کرتے تھے عباسؑ خوش اطوار
جو آئے وہاں مسلم مظلوم کے دلدار
سب ساتھ تھی اولاد عقیل جگر افگار
دیکھا جو انھیں رونے لگے سیّد ابرار
دل ہل گیا بچوں کے لئے پیر و جواں کا
دربار میں اک شور ہوا آہ و فغاں کا

86
پاس آکے جو قدموں پہ جھکانے لگے وہ سر
شپیرؑ نے چھاتی سے لگا یا انھیں آٹھ کر
پیشانی کے بوسے لیے منھ رکھ دیا منھ پر
بٹھلا لیا مسند پہ انھیں اپنے برابر
فرماتے تھے یہ راحت جان لخت جگر ہیں
آگے تو بھتیجے تھے پہ اب میرے پسر ہیں

87
دونوں نے کہا جوڑ کے ہاتھوں کو یہ اس آن
اس لطف پہ بیٹے بھی فدا باپ بھی قربان
ہے فخر غلامی ہمیں اے فاطمہؑ کی جان
کام آئے جو بابا تو خوشابخت زہے شان
بیٹوں کو نہ کیوں فخر و مباہات کی جا ہو
آزاد وہ بندہ ہے جو آقا پہ فدا ہو

88
حضرت نے کہا بھائی کا غم ہے غم جانکاہ
کیا کیا نہ ستم سہ کے وہ دنیا سے گیا آہ
در پیش ہمیں بھی کوئی دن میں ہے یہی راہ
اس غم میں تمھیں صبر عنایت کرے الله
آفت ہے غم بے پدری دار محن میں
اب تم کو مناسب ہے کہ پھر جاؤ وطن میں

89
کافی ہے تمھارے لئے مسلم کی شہادت
واللہ میں تم کو بہ خوشی کرتا ہوں رخصت
لو ماں کو بھی ہمراہ محافے میں بہ عزت
ہے مصلحت وقت گوارا کرو فرقت
مسلم کی نشانی ہو مرے نور نگہ ہو
اب تو مجھے تم اکبرؑ و اصغرؑ کی جگہ ہو

90
یہ سن کے سر ان دونوں نے پہلے تو جھکائے
پھر جوڑ کے ہاتھوں کو سخن لب پہ یہ لائے
وہ جائیں کہاں اے اسد اللہ کے جائے
جو اپنا وطن چھوڑ کے مر جانے کو آئے
جائیں گے جدھر آپ ادھر جائیں گے مولا
گھر قبر ہے مرجائیں تو گھر جائیں گے مولا

91
اس وقت میں آقا کی رفاقت سے کنارا
یہ امر غلاموں کو نہ ہووے گا گوارا
فرمائیے یثرب میں ہے اب کون ہمارا
اک باپ تھا سر پر سو وہ دنیا سے سدہارا
مشتاق جناں طالب فردوس بریں ہیں
جینے پے جو مرتے ہیں غلام ان میں نہیں ہیں

92
منھ کس کو دکھائیں جو پھریں راہ رضا سے
ہم اپنی اجل کے ہیں طلبگار خدا سے
مارا ہے لعینوں نے مسافر کو وغا سے
لیں گے عوض خون پدر اہلِ جفا سے
مر جائیں گے یا جنگ کو سر کر کے پھریں گے
کوفے کی زمین خون سے تر کر کے پھریں گے

93
اب دھیان ہے مادر کا نہ بہنوں کا نہ گھر کا
دعوی ہے لعینوں سے ہمیں خون پدر کا
مرہم ہے یتیمی میں یہی زخم جگر کا
دم لیں گے لہو دیکھ کے اُس بانیٔ شر کا
دل میں تو پھپھولے ہیں کلیجہ بھی جلا ہے
اب خیمے اور حاکم کوفہ کا گلا ہے

94
دو بھائی تو ہمراہ پدر جان گنوائیں
ہم باپ کے مرقہ کی زیارت کو نہ جائیں
اِس راہ سے پھر جائیں تو منھ کس کو دکھائیں
حسرت ہے کہ جو باپ کا ورثہ ہے وہ پائیں
مر جائیں گے قدموں پہ شہ جن و بشر کے
قبریں بھی جو اب ہوں گی تو پہلو میں پدر کے

95
جس وقت سنی شہ نے یتیموں کی یہ گفتار
فرمایا کہ سچ کہتے ہو تم دونوں وفادار
اُٹھ جائیں زمانے سے جب اس طرح کے غم خوار
پھر خلق میں کچھ زیست کی لذت نہیں زنہار
آب دم شمشیر کے مشتاق گلے ہیں
بہتر ہے چلو ہم بھی تو مرنے کو چلے ہیں

96
فرما کے یہ اس بن سے چلا فاطمہؑ کا لال
تھے زرد مگر صدمہ مسکم سے رخ آل
منزل پر زبالہ کی جو پہونچا وہ خوش اقبال
عبد الله بقطز کی شہادت کا سنا حال
دو صدمہ تازہ ہوئے اک جان حزیں پر
وہ رات بھی اندوہ میں گذری شہ دیں پر

97
اکھڑے جو وہاں سے بھی خیام شہ عالم
خدام سے ارشاد کیا آپ نے اس دم
بچوں کی ہمیں فکر ہے اپنا نہیں کچھ غم
اس منزل پرُہول میں پانی ہے بہت کم
شربے جو ہیں سیراب انھیں اونٹوں پہ دھر لو
جو مشکیں پکھالیں ہیں وہ سب پانی سے بھر لو

98
یہ سن کے ہر اک ظرف میں سقوں نے بھرا آب
راہی ہوا اس بن سے نبیؑ کا گل شاداب
گرمی تھی یہ اس دن کہ کسی دل کو نہ تھی تاب
تھا شعلہ فشاں دشت میں خورشید جہاں تاب
لو چل رہی تھی رنگ بھی سونلائے ہوئے تھے
جنگل میں گل فاطمہؑ کھلائے ہوئے تھے

99
حضرت بھی چلے جاتے تھے افسردہ و دلگیر
جو ایک دلاور نے کہی گھوڑے پہ تکبیر
اس شخص سے فرمانے لگے حضرت شپیرؑ
بتلا سبب اس ذکر کا اے صاحب توقیر
کی عرض قریب آکے شہ عرش نشیں کے
وہ نخل نظر آتے ہیں کوفے کی زمین کے

100
لوگوں نے یہ کی عرض کہ اے دلبر زہرا
خرمے کے یہاں نخل تو دیکھے نہیں اصلا
عباسؑ علمدار نے جب غور سے دیکھا
کی عرض شہ دیں سے کہ فوج آتی ہے مولا
کیا جانیے انبوہ ہے یا چند نفس ہیں
نوکیں یہ سنانوں کی ہیں یا گوش فرس ہیں

101
شپیرؑ نے فرمایا کہ سچ کہتے ہو بھائی
یہ فوج ہمارے لئے کوفے سے ہے آئی
ماتم میں کئی روز سے راحت نہیں پائی
کیا دور ہے گر ہو اسی جنگل میں لڑائی
سرکش ہیں ارادہ نہ کریں بے ادبی کا
خیمہ کہیں برپا کرو ناموس نبیؑ کا

102
یہ کہ کے بڑھے دہنی طرف سبط پیمبرؑ
برپا کیا نزدیک جبل خیمۂ احمد
پہونچے تھے حرم خیموں میں ناقوں سے اتر کر
جو آگیا نزدیک ستمگاروں کا لشکر
سرتا قدم آہن میں ستمگار نہاں تھے
سب ایک ہزار اُن میں زرہ پوش جواں تھے

103
آنے لگے حضرت کی طرف جب وہ جفا کار
عباسؑ نے فرمایا کہ بڑہیو نہ خبردار
برپا ہے یہاں خیمۂ شاہنشہ ابرار
آئینِ ادب سے تمھیں بہرہ نہیں زنہار
کچھ عرض جو کرنی ہے تو کر لیجو ٹہر کر
سردار جو آئے بھی تو گھوڑے سے اتر کر

104
بے خوف چلے آتے ہو باگوں کو اٹھائے
کیا ہو جو ادھر سے بھی کوئی آنکھ دکھائے
پیغام ہے یا ہو عریضہ کوئی لائے
تم سب میں جو فہمیدہ دعا قل ہو وہ آئے
گر بے ادب آؤ گے تو جانا نہ ملے گا
ہتیار بھی باندھے ہوئے آنا نہ ملے گا

105
نے عرض نے معروض نہ تسلیم نہ پیغام
ٹھرو وہیں بس بد ہے۔ اس آغاز کا انجام
کیا فوج یہاں کوفے کی اور کیا سپہ شام
گیتی کو الٹ دیں جو بڑھیں تول کے صمصام
جنگل میں وہ اترا ہے جو مختار زمیں ہے
شیروں کا یہ بیشہ ہے خبر تم کو نہیں ہے

106
گھر سمجھے ہو دربار شہنشاہ عرب کا
نے پاس جلالت کا نہ کچھ دھیان ادب کا
ہر چند کرم عام ہے اس خاصۂ رب کا
خصّہ بھی نمونہ ہے مگر حق کے غضب کا
ڈالو گے اگر رنگ لڑائی کی بنا کا
صحرا ابھی بن جائے گا بازار مینا کا

107
جنگل میں جو گونجا اسد بیشۂ حیؑدر
دل ہنے لگے سینوں میں سب تھم گئے خودسر
کس پیار سے شپیرؑ پکارے کہ برادر
پوچھو تو ذرا کون ہے سر کردۂ لشکر
آئے ہیں ملاقات کو یا قصد وغا ہے
مجھے پر بھی تو ظاہر ہو کہ منظور انھیں کیا ہے

108
یہ سن کے پکارا اسد اللہ کا ضر غام
تم لوگوں میں سردار ہے کون اے سپہ شام
خود جوڑ کے ہاتھوں کو یہ بولا وہ خوش انجام
سردار ہوں اس فوج کا میں حرُ ہے مرا نام
دعوائے غلامی ہے مجھے آل نبیؑ سے
اب عضو ہو محجوب ہوں اس بے ادبی سے

109
حاکم کا یہ جنگی ہے رسالہ مرے ہمراہ
نے داب سے واقف ہیں نہ آداب سے آگاہ
بس غیظ نہ فرمائیے ہر شہ ذی جاہ
اب غیر اجازت نہ بڑھے گا کوئی و الله
ہے عضو ترحم کا رواج آپ کے گھر سے
تقصیر بھی ہو جاتی ہے دنیا میں بشر سے

110
جب حر نے بہ صد عجزیہ تقریر سنائی
شہ بولے مرے سر کی قسم آنے دو بھائی
جس وقت اجازت حرِ دیندار نے پائی
خود بھی بر ادب آگے بڑھا فوج بھی آئی
دیکھا جو شہنشاہ کے اقبال و حشم کو
مجرا کیا صف باندھ کے سلطان امم کو

111
منھ دیکھ کے فرمانے لگے شاہ خوش اقبال
کیا وجہ جو تم لوگ ہو سب مضطرب الحال
تب عرض کی یہ حرُ نے کہ اے فاطمہؑ کے لال
بے تاب ہیں سب ماہی بے آب کی تمثال
آہوں کا دھواں اُٹھتا ہے پیاسوں کے جگر سے
قطرہ نہیں پانی کا ملا تین پہر سے

112
کوسوں گئے پانی کے تجسّس میں ہوا خواہ
جز خاک نہ چشمہ کہیں دیکھا نہ کہیں چاہ
دس سو میں سوار ان عراقی مرے ہمراہ
بے موت مرے جاتے ہیں سب یا شہ ذی جاہ
اب جان نہ گھوڑوں میں نہ اسواروں میں دم ہے
اے ساقی کوثر کے پسر وقت کرم ہے

113
یہ سنتے ہی بے تاب ہوئے سبط پیمبرؑ
دیکھا رخ عباسؑ کو اشک آنکھوں میں بھر کر
فرمایا کہ یہ لوگ ہیں سب پیاس سے مضطر
جو ساتھ ہے پانی ابھی منگواؤ برادر
بھیا کمر اب کھولیو پیاس ان کی بجھا کے
میں کانپ رہا ہوں کہ یہ بندے ہیں خدا کے

114
عباسؑ نے کی عرض کہ اے کل کے مدد گار
کیا طاقت و قدرت جو کروں حکم میں تکرار
پر مصلحتاً عرض یہ کرتا ہے نمک خوار
اطفال ہیں ساتھ آپ کے یا سیّد ابرار
مولا کئی فرسخ ابھی جانا ہے یہاں سے
مانگیں گے وہ پانی تو پھر آئے گا کہاں سے

115
فرمایا مرے سر کی قسم کچھ نہ کہو اب
میری یہی مرضی ہے کہ سیراب ہوں یہ سب
انسان کا انساں سے روا ہوتا ہے مطلب
مر جائیں مسلماں یہ گوارا ہے مجھے کب
میں مالک کوثر ہوں تردد تمھیں کیا ہے
پیاس ان کی بجھا دو مرے بچوں کا خدا ہے

116
یہ سنتے ہی سقوں کو علمدار پکارے
جو پانی ہو لے آؤ وہ سب پاس ہمارے
سقے جو تھے سر کار کے حاضر ہوئے سارے
مشکیزے بھی ناقوں سے یہ تعجیل اُتارے
ہاتھوں میں کٹورے رفقا شہ کے لئے تھے
سقوں نے پکھالوں کے دہن کھول دئے تھے

117
مصروف ہوا خود پسر ساقیٔ کوثر
پیاسوں کو عطا ہونے لگے پانی کے ساغر
تقسیم ادھر کرتے تھے عباسؑ دلاور
پیاسوں کو اُدھر دیتے تھے پانی علیؑ اکبر
ہر لب پہ سخائے شہِ والا کا بیاں تھا
دریائے کرم ساقیٔ کوثر کارواں تھا

118
چلاتے تھے سقّے یہ کٹوروں کو بجا کر
جو فوج میں پیاسا ہو وہ پانی پیے آکر
یخ ہو گیا ہے آب، ہوا دشت میں کھا کر
گرمی میں جگر سرد کرو پیاس بجھا کر
یہ مشک ہر اک چشمۂ شیری سے بھری ہے
کوثر کا جو مالک ہے سبیل اس نے دھری ہے

119
ہو چکی سیراب جو فوج حرُ دیندار
عباسؑ سے فرمانے لگے سیّد ابرار
مضطر ہیں زبانوں کو نکالے ہوئے رہوار
یان ان کو بھی سیراب کرو اے مرے غم خوار
حیوانوں کا بھی قافلہ مغموم نہ رہ جائے
یہ گھر ہے سخی کا کوئی محروم نہ رہ جائے

120
سقّوں کو لئے ساتھ بڑھے حضرت عباسؑ
ہاتھوں میں لگن کوئی لیے تھا تو کوئی طاس
اسواروں کو جن گھوڑوں کے بچنے کی نہ تھی آس
جان آگئی ان تازیوں کی جب کہ بجھی پیاس
حیوانوں کا یہ پاس تھا جس شاہ امم کو
پانی نہ ملا تین دن اس بحر کرم کو 

121
پیاسا نہ رہا جب کوئی راکب کوئی رہوار
تب حرُ سے یہ فرمانے لگے سیّد ابرار
اب اپنے ادھر آنے کا احوال کر اظہار
کیا قصد ہے کیا عزم ہے اے مرد وفادار
نامہ کوئی حاکم کا جو لایا ہو تو کہدے
لڑنے کے ارادے سے جو آیا ہو تو کہدے 

122
تب حرُ نے یہ کی عرض کہ اے خاصہ داور
بھیجا ہے مجھے حاکم کوفہ نے یہ کہکر
رستے میں جہاں تم کو میں سبط پیمبرؑ
تو ساتھ سے ان کے نہ جدا ہو جیو! دم بھر
یثرب تو کجا سوئے نجف جانے نہ دیا
کوفے کے سوا اور طرف جانے نہ دیا

123
حضرت نے کہا پھر تجھے کیا اس میں ہے منظور
کی عرض کہ حاکم کے میں ہوں حکم سے مجبور
بس سرخ ہوا غیظ سے شہ کا رُخ پرنور
فرمایا کہ رو کے مجھے کس کا ہے یہ مقدور
کیا ہوتا ہے دم میں تو ذرا ٹوک تو ہم کو
لے ہم ابھی جاتے ہیں ذرا روک تو ہم کو

124
خط بھیج کے منت سے سماجت سے بلانا
جب آئے تو یہ مکر یہ کید اور یہ بہانا
کیا سہل ہے اس فوج میں گھر کر مرا جانا
تلوار جو پکڑوں تو الٹ جائے زمانا
رگ رگ میں مرے زور ہے خالق کے ولی کا
میں اور نہیں ہوں کوئی بیٹا ہوں علیؑ کا

125
وہ کون ہے میں جانے نہ جانے کا ہوں مختار
کیا سمجھا ہے قیدی وہ مجھے ظالم غدار
جب تک کہ سلامت ہے یہ ہاتھ اور یہ تلوار
دینے کا نہیں لخت دل حیدر کرّار
بے کس ہوں مسافر ہوں پریشان حزیں ہوں
کچھ حاکم کوفہ کا گہنگار نہیں ہوں

126
مکار ہے بے دیں ہے جفا جو ہے وہ بے پیر
ہر امر میں ہے کید ہر اک بات میں تزویر
تھی مسلم ہے کسی کی بھلا کون سی تقصیر
مارا گیا کس ظلم سے وہ صاحب توقیر
کوٹھے سے گرا کر تن صد پاش کو کھینچا
پھر پاؤں میں باند ھی رھن اور لاش کو کھینچا

127
لے تو بھی تو ہے ایلچی حاکم خود سر
کیا ہو تجھے گر قتل کرے سب مرا لشکر
لیکن نہیں یہ شیوۂ اولاد پیمبرؑ
ہم لوگ ہیں دشن کی مدارات کے خوگر
کینے کو دل صاف میں ہم جا نہیں دیتے
جو اپنے گھر آئے اسے ایذا نہیں دیتے

128
ہم قتل عدد کا بھی اشارا نہیں کرتے
کافر میں وہ جو پاس ہمارا نہیں کرتے
عزت کی جگہ جان کو پیارا نہیں کرتے
مر جاتے ہیں پر ننگ گوارا نہیں کرتے
غربت ہے تو ہو جنگ سے معذور نہیں ہیں
مختار کے فرزند ہیں مجبور نہیں ہیں

129
پھرتے ہیں یہیں سے کوئی روکے تو بھلا راه
اقلیم ستم گار سے خود ہے ہمیں اکراہ
کیا اس سے علاقہ جو ہے سادات کا بد خواہ
جائیں گے جدہر اب ہمیں لے جائے گا اللہ
کا شہروں میں کوفے ہی کی آباد زمیں ہے
وسعت ہے بہت ملک خدا تنگ نہیں ہے

130
یہ کہہ کے فرس کو جو پھرانے لگے سرور
بس ڈال دیا حرُ نے بھی ہاتھ اپنا عناں پر
عباسؑ بھڑے غبظ میں تھرّا گئے اکبرؑ
روکا انھیں اور بولے یہ حر سے شہِ صفدر
ڈرہے مجھے اس کا کہ نہ تو قتل کہیں ہو
جاماں تری ماتم میں ترے سوگ نشیں ہو

131
سبب مادر حرُ کا شہ والا نے لیا نام
اس صاحب عزت کا لگا کاپنے اندام
تھاما تھا مگر چھوڑ دیا قبضۂ صمصام
کی عرض بس اے قبلۂ دیں شاہ خوش انجام
دیں جاتا ہے غصّے کو نہ گر ظبط کروں میں
دہشت مجھے اس کی ہے کہ کا فرنہ مروں میں

132
نام اور کوئی شخص جو لیتا مری ماں کا
خادم بھی جواب اس کو اسی طرح کا دیتا
ہیں آپ کی ماں نور خدا اے شہِ والا
حوّا کا نہ یہ آوج نہ مریم کا یہ رُتبا
خادم ہیں ملک بنت رسول دوسرا کے
جل جاؤں کہوں کچھ جو ہوا صلّ علیٰ کے

133
چپکے سے بن قیس نے کی عرض یہ اُس دم
بہتر ہے کہ اس فوج سے لڑلیویں ابھی ہم
انبوہ کچھ ایسا نہیں لشکر ہے بہت کم
پھر آئیں گی فوجیں ادھر اے قبلۂ عالم
یہ دریئے آزار ہیں راحت تو نہ دیجئے
پانی تو دیا اب انہیں مہلت تو نہ دیجئے

134
دانتوں میں زباں داب کے حضرت نے کہا ہا!
ہم حجّت حق ہیں ہمیں سبقت نہیں زیبا
تھوڑوں کو اگر قتل کیا ہم نے تو پھر کیا
جب آویں گی فوجیں تو سمجھ لیویں گے اچھا
بولیں گے نہ کچھ تن پہ اگر تیرپڑیں گے
ایسا ہی ستائے گی جو امت تو لڑیں گے

135
فرما کے یہ اس دشت میں ٹھہرے شہ صفدر
اک تیر کے پلے سے حر اُترا مع لشکر
شب نصف گئی پیاسے نیند آئی نہ دم بھر
سب سو رہے جس دم تو اُٹھا حرُ دلاور
بھرتا ہوا دم عشق امام ازلی کے
داخل ہوا لشکر میں حسینؑ ابن علیؑ کے

136
 سوتے تھے ادھر بھی شہِ مظلوم کے انصار
پر جاگتے تھے حضرت عباسؑ خوش اطوار
بھرتے تھے کبھی گرد خیام شہ ابرار
ڈیوڑھی پہ کبھی آتے تھے باندھے ہوئے ہتھیار
یوں رات بسر ہوتی تھی اس عاشق رب کو
جس طرح سے جنگل میں اسد پھرتا ہے شب کو

137
نعرہ کیا ابن اسد اللہ نے بڑھ کر
کون آتا ہے بتلا نہیں موت آتی ہے سر پر
تھرا کے بڑھا ہاتھوں کو جوڑے وہ دلاور
کی عرض کہ میں حُر ہوں غلام شہِ صفدر
کر دیجیے خبر ابن شہنشاہ عرب کو
کچھ عرض ضروری ہے کہ میں آیا ہوں شب کو

138
فرمایا کہ یہ آنے کا ہے کون سا ہنگام
آرام میں ہے فاطمہؑ زہرؑا کا دل آرام
کی عرض کہ یا حضرت عباسؑ خوش انجام
لے دیجئے جاکر در دولت پہ مرا نام
قسمت جو ہے یاور تو شرف پائے گا خادم
آقا نہ بلائیں گے تو پھر جائے گا خادم

139
تھا پاس ادب خود کہ ہے دربار شہنشا
بتیار بھی میں باندھ کے آیا نہیں والله
اک مرد سپا ہی ہوں وغا سے نہیں آگاہ
کام آئے مرا سر تو ہے نذرِ شہِ ذیجاہ
خاک اس پہ کہ سیّد سے جو دل صاف نہیں ہے
محسن کی بدی شیوۂ اشراف نہیں ہے

140
عباسؑ اسے ساتھ لیے ڈیوڑھی پہ آئے
خیمے میں گئے اور سخن لب پہ یہ لائے
حرُ آیا ہے اے حیدؑر کرار کے جائے
ارشاد اگر ہو، تو رضا آنے کی پائے
فرمایا کہ بے مکر و شر آیا ہے بلا لو
گمراہ تھا اب راہ پر آیا ہے بلا لو

141
خود آکے اسے لے گئے عباسؑ دلاور
مجرا کیا حرُ نے سر تسلیم جھکا کر
آنکھوں سے لگائے قدم سبط پیمبرؑ
کی عرض کہ بے تاب ہوں اے خاصۂ داور
فوجیں لئے تاماز یہ شمر و عمر آئے
کیوں اپنا وطن چھوڑ کے حضرت ادھر آئے

142
ہوتی ہے مہینوں سے وہاں قتل کی تدبیر
تلواریں ہیں یا برچھیاں ہیں یا تبر و تیر
ہر وقت چلی جاتی ہے تحریر پہ تحریر
شہروں سے ہے فوجوں کی طلب یا شہ دلگیر
بدکار ہیں لاکھوں اگر اک نیک ہے مولا
فوجوں کے سبب کو محہ و شام ایک ہے مولا

143
اُترے ہیں پہاڑوں میں قشون عرب و روم
ہے چار طرف قتل بنی فاطمۂ کی دھوم
راہیں بھی ہیں سب بند مجھے خوب ہے معلوم
سرکردہ افواج ستم ہے عمر شوم
ایسا نہ ہو جلادوں میں گھر جائیے مولا
میں پاؤں پہ سر رکھتا ہوں پھر جائیے مولا

144
سب سوتا ہے لشکر بھی مرا یا شہ ابرار
بہتر ہے اسی وقت اگر ہو جیے اسوار
فرمایا کدھر جاؤں میں اے حرُ وفادار
جو ہوئے سو ہو اب تو ہیں آفت میں گرفتار
منظور جسے ہو مرا سر کاٹ لے تن سے
مرنے کے ارادے پہ تو آیا ہوں وطن سے

145
تقدیر سے کچھ زور نہ کچھ موت سے چارا
مرتا تو ہے غربت میں تو کیا زور ہمارا
کی عرض یہ حرُ نے کہ بجا ہے یہ اشارا
مولا مگر آفت سے مناسب ہے کنارا
گو فوج نہ تھوڑی ہے نہ غم خوار ہی کم ہیں
میں اس لئے کہتا ہوں کہ ساتھ اہل حرم ہیں

146
کچھ سوچ کے فرمانے لگے سبط پیمبرؑ
اے دوست یہی رائے ہے تیری تو ہے بہتر
جائیں گے جدہر ساتھ اجل ہوگی مقرر
دیکھیں یہ شب تار بسر ہوتی ہے کیوں کر
کس کو خبر اس کی ہے کہاں قبر بنے گی
پر ہوگی وہیں صبح جہاں قبر بنے گی

147
روتا ہوا رخصت کو اُٹھا حرُ دل افگار
چھاتی سے لگا کر اسے بولے شہِ ابرار
لے بھول نہ جانا میں اے یار وفادار
جیتے ہیں تو ہوئے گی ملاقات پھر اک بار
تو ہم پہ تو ہم تجھ پہ فدا ہوئیں گے بھائی
پھر تا بہ قیامت نہ جدا ہوئیں گے بھائی

148
اللہ مجھے فوج ضلالت سے نکالے
ربّ دو جہاں نور کو ظلمت سے نکالے
دیں دار کو اشرار کی صحبت سے نکالے
معبود زمانے کی صعوبت سے نکالے
مسکن ہو وہاں خلق میں جو نیک جگہ ہو
تو اور حسینؑ ابن علیؑ ایک جگہ ہو

149
اس وقت جو میں نے لیا مادر کا تری نام
وہ حق میں دعا تھی ترے اے مرد خوش انجام
نظرین کریں ابن علیؑ کا یہ نہیں کام
ہم کرتے ہیں اُمت کی دُعائیں سحر و شام
اس امر کو کیا تو ابھی جانے کہ وہ کیا تھا
لے عفو کر اب اس کو جو کچھ ہم نے کہا تھا

150
حُر نے کہا ارشاد یہ کیا کرتے ہیں سرور
میں بندۂ ناچیز ہوں یا سبط پیمبرؑ
حضرت کے غلاموں کی ہے لونڈی مری مادر
نام اس کا اور آئے شہِ والا کی زباں پر
ہر شخص مجھے خادم درگاہ کہے گا
تا حشر مری قوم میں فخر اس کا رہے گا

151
روتا ہوا رخصت ہوا شہ سے حرُ دیں دار
راہی ہوئے عجلت میں وہاں سے شہ ابرار
وہ دشت پرآشوب کی وحشت وہ شب تار
بیہڑ کہیں بن میں کہیں پتھر تو کہیں خار
صورت نہ بشر کی نظر آتی تھی بشر کو
معلوم نہ ہوتا تھا کہ جاتے ہیں کدھر کو

152
جنگل سے جو آتی تھیں درندوں کی صدائیں
دم کرتی تھیں سیدانیاں بچوں پہ دعا میں
کہتی تھی سکینہ کہ میں لیتی ہوں بلائیں
کہدو علی اکبرؑ سے کہ صورت تو دکھائیں
عباسؑ بھی آواز سناتے نہیں مجھ کو
اماں کہیں بابا نظر آتے نہیں مجھ کو

153
حیراں و پریشاں تھا وہ سب لشکر شاہی
اسواروں پہ آفت تھی پیادوں پہ تباہی
ملتی تھی نہ بستی نظر آتا تھا نہ راہی
گویا شب ظلمات تھی جنگل کی سیاہی
کڑیاں شہ ذیجاہ پہ یوں راہ میں گزریں
جس طرح کہ یوسف پہ شبیں چاہ میں گذریں

154
یوں دشت میں پھرتے تھے وہ اللہ کے پیارے
جس طرح کریں سیر شب تار میں تارے
ماندے ہوے راہوار بھی اور اونٹ بھی سارے
سادات نے وہ دوپہر آفت میں گزارے
گردش میں کٹی رات ولی ابن ولی کو
مقتل پہ ہوئی صبح حسینؑ ابن علیؑ کو

155
لکھا ہے فرس آپ نے بدلے کئی یک بار
اس دشت سے لیکن نہ بڑھا ایک بھی رہوار
گھبرا کے یہ کہنے لگے عباسؑ علمدار
یہ تو فرس خاص ہے یا سیّد ابرار
اُڑتے اسے دیکھا ہے پہ جمتے نہیں دیکھا
سو کوس کے دھاوے میں بھی تھمتے نہیں دیکھیا

156
اس ہاتھ سے شہ نے لیا اُس ہاتھ میں کوڑا
غیرت سے عرق آگیا تھرّا گیا گھوڑا
منھ شہ کی طرف اسپ وفادار نے موڑا
کی عرض کہ خود میں نے یہ رستہ نہیں چھوڑا
مانا ہے سدا حکم شہنشاہ امم کو
ناچار ہوں مولا کوئی تھامے ہے قدم کو

157
یہ سنتے ہی رہوار سے اُترے شہ ابرار
فرمایا کہ بس کھول دو اونٹوں کے یہیں بار
طالب تھا یہیں کا پسر حیدؑر کرّار
عباسؑ سے فرمایا کہ اُترو مرے غم خوار
ہوئے گا مقام اب یہیں زہرؑا کے پسر کا
لو شکر کرو خاتمہ ہے آج سفر کا

158
کیا وادیٔ دل چسپ ہے کیا آب و ہوا ہے
رنگینیٔ فردوس ہے جنت کی فضا ہے
سبزہ ہے کہ اک فرش زمرّد کا بچھا ہے
گھر چھوڑ کے رہنے کی اگر ہے تو یہ جا ہے
دیکھے جو ا سے پھر نہ کرے سیر چمن کی
ہر پھول سے یاں آتی ہے بو باس دلہن کی

159
یہ کہ کے لب ہر شہ بحرو بر آئے
دریا کی طرف دیکھتے ہی اشک بھر آئے
عباسؑ علمدار بھی باندھے کمر آئے
شپیرؑیہ کہتے ہوئے نزدیک تر آئے
کیوں تم کو جگہ کون سی محبوب ہے بھائی
کی عرض ترائی تو بہت خوب ہے بھائی

160
بہتر ہے کہ خیمہ یہیں کیجئے برپا
لو چلتی ہے گرمی ہے بہت یا شہِ والا
دور اترے تو ہوئے گی بہت پانی کی ایذا
بھر کر نفس سرد کہا آپ نے اچھا
پھر بولے کہ مانع کوئی غدار نہ ہووے
وہ کیجئے جس امر میں تکرار نہ ہووے

161
آئے ہیں یہاں جس لئے مطلوب ہے وہ کام
دونوں ہیں برابر ہمیں ایذا ہو کہ آرام
خس خانہ میں یا دھوپ میں ہو صبح سے تا شام
ہر طرح بسر کرتے ہیں مردان خوش انجام
ایذاره خالق میں ہمیں بھاتی ہے بھائی
لو میں بھی غریبوں کی گزر جاتی ہے بھائی

162
سات آٹھ دن اس دشت میں رہنا ہے برادر
دسویں کو چلے جائیں گے اس بن سے مقرر
اترے یہیں شاید ستم ایجادوں کا لشکر
خیر اپنی طرف سے نہیں منظور نہیں شر
ہے پاس نبیؐ ہاتھ نہ قبضے پہ دھریں گے
امت جو ستائے بھی تو ہم صبر کریں گے

163
عباسؑ نے کی عرض یہ کیئے نہ خدارا
خادم نہ کرے گا کبھی دریا سے کنارا
اس نہر کا مختار ہے مختار کا پیارا
فرمایا کہ تھا باغ فدک بھی تو ہمارا
حقدار جو تھے حق سے وہ محروم رہے ہیں
امت کے ستم سارے بزرگوں نے سہے ہیں

164
عبرت کی جگہ ہے رسن اور گردن حیدؑر
دروازه گرایا مری مادر کے شکم پر
بابا کو جو گھر سے لئے جاتے تھے ستمگر
سر کھولے ہوئے گھر سے نکل آئی تھیں مادر
دکھ سہ کے زمانے سے مسافر ہوئیں اماں
جھگڑے میں اسی بات کے آخر ہوئیں اماں

165
ہیں دشمن اولاد علیؑ ظلم کے بانی
کیا دور ہے گر بند کریں نہر کا پانی
سب کوفے میں اور شام میں ہیں دشمن جانی
حاکم وہ ہے جو غاصب اول کا ہے ثانی
غربت نہ کسی کو فلک پیر دکھائے
دیکھیں گے یہاں جو ہمیں تقدیر دکھائے

166
یہ کہ کے پھرے اشک بھرے آنکھوں میں سرور
آئے حرم پاک کے اونٹوں کے برابر
محمل سے پکاری شہِ مظلوم کی خواہر
کیا آج اسی دشت میں رہیئے گا برادر
سنتی ہوں جدہر گریۂ و زاری کی صدا ہے
بھیا مجھے بتلاؤ تو یہ کون سی جا ہے

167
آواز کسی بی بی کی آتی تھی یہ ہر آن
اے وادیۂ غربت کے سافر ترے قربان
اے دشت یہ بے کس ہے ترا آج سے مہمان
آباد ہے تو اور ہے بستی مری ویراں
یہ وہ ہے نبی چومتے تھے جس کے گلے کو
بے چین نہ کیجو مرے نازوں کے پلے کو

168
آگے کوئی بستی نہیں کیا اے شہِ عادل
یہ دشت کسی طرح نہیں رہنے کے قابل
صدقے گئی سینے میں اُچھلتا ہے مرا دل
بچے بھی ہیں سہمے ہوئے کیسی ہے یہ منزل
پہلو سے ذرا ماں کے جو ہٹتی ہے سکینہؑ
ایک ایک سے رو رو کے لیٹتی ہے سکینہؑ

169
حضرت نے کہا خیر ہے گھبراؤ نہ خواہر
یہ پاک زمیں ساری زمینوں سے ہے بہتر
چھوڑا ہے اسی ارض مقدس کے لئے گھر
مسکن ہو یہاں جس کا حوشا اُس کا مقدر
یہ بن ہو نیا خلد وہ ایجاد کریں گے
اب دیکھیو تم ہم اسے آباد کریں گے

170
فرّاشوں سے حضرت نے کیا پھر یہ اشارا
برپا کرو خیمہ اسی جنگل میں ہمارا
حمالوں نے اونٹوں سے قناتوں کو اُتارا
میداں کو ادھر باد بہاری نے بہارا
منظور نظر تھی جو وہ جا سرور دیں کو
چھڑکاؤ سے تر کرو یا سقوں نے زمین کو

171
برپا جو ہوا خیمۂ زنگاریٔ شپیرؑ
اس ارض مقدس کی دو بالا ہوئی توقیر
تکتا تھا بہ حسرت سوئے مقتل فلک پیر
وہ شمسۂ زر ریز کا اوج اور وہ تنویر
مثل شجر طور کلس نور فشاں تھا
خورشید سر کوہ زمرد پہ عیاں تھا

172
خود کہتا تھا خیمہ مری رفعت پہ کرو غور
کیوں آج جہاں میں مرا ثانی ہے کوئی اور
شمسے میں مرے طور و تجلی کے ہیں سب طور
یہ اوج زمانے میں کسی کا ہے نہ یہ دور
کرسی ہو کہ گردوں کوئی پائے میں ہیں میرے
جو عرش کے تارے ہیں وہ سائے میں ہیں میرے

173
اللہ رے شرف خیمۂ افلاک حشم کا
سایہ کی قناتیں کہ احاطہ تھا کرم کا
گھر آل محمدؐ کا محل شاہ امم کا
گرد پھرا طوف کیا اُس نے حرم کا
ڈیوڑھی نہ کہو رحمت معبود کا در تھا
کعبے میں جو پیدا ہوا اس شاہ کا گھر تھا

174
فراش جو باہر گئے فرش اس میں بچھا کر
کس شان سے داخل ہوئے ناموس پیمبرؑ
ہوؤج سے اتر نے لگیں جب دختر حیدؑر
پردے کو سنبھالے ہوئے تھے قاسمؑ و اکبرؑ
رایت لئے عباسؑ فلک جاہ کھڑے تھے
خود اپنی عبا روکے ہوئے شاہ کھڑے تھے

175
محل سے اُتر آئیں جو نہوڑائے ہوئے سر
نعلین رکھی زوجۂ عباسؑ نے بڑھکر
اک ہاتھ کو تھامے ہوے تھی بانؑوئے سرور
سجاد اٹھائے تھے لٹکتی ہوئی چادر
اک دختر شپیرؑ ادھر ایک اُدھر تھی
سر بلوے میں کھل جائے گا اسکی نہ خبر تھی

176
اک دن تو مہیّا تھا یہ سامان سواری
اک روز وہ تھا گرد تھے نیزے لئے ناری
ہودج تھا نہ مہمل نہ کجاوہ نہ عماری
ہے پر وہ تھی خاتونِ قیامت کی دو پیاری
ننھے کئی بچوں کے گلے ساتھ بندھے تھے
تھے بال کھلے چہرے پہ اور ہاتھ بندھے تھے

177
یاں حیدؑریو مرثیہ اب ہوتا ہے آخر
پرسا دو کہ ہیں فاطمہؑ اس بزم میں حاضر
ہے ہے شہِ آوارہ وطن ہائے مسافر
مذبوح قفا تشنہ دہن صابر و شاکر
زلفیں وه تری خاک میں سب اٹ گئیں آقا
ہے ہے تری گردن کی رگیں کٹ گئیں آقا

178
مولا ترے عمامۂ گلگوں کے تصدق
آقا ترے پیراہن پر خوں کے تصدق
ان زخموں کے قرباں دل محزوں کے تصدق
ریتی پہ تڑپتے قد موزوں کے تصدق
خنجر کے تلے سجدۂ رب کرنے کے صدقے
آقا ترے پانی کے طلب کرنے کے صدقے

179
زخمی ہوئے طلواروں سے ہے ہے ترے پہلو
ہے ہے ستم ایجاد نے پکڑے ترے گیسو
ہے ہے ترے سینے پہ رکھا ثمر نے زانو
ہے ہے تری پوشاک بھی سب لے گئے بد خو
کاندھے پہ عبا بر میں قبا رہنے نہ پائی
ہے ہے ترے لاشے پہ ردا رہے نہ پائی

180
وہ اوس وہ دھوپ آٹھ پہر ہائے حسینا
لی آ کے کسی نے نہ خبر ہاے حسینا
نیزے کی انی اور ترا سر ہا ئے حسینا
کیوں پھٹ نہیں جاتا یہ جگر ہائے حسینا
کچھ فرق نہ اس نار میں اور نور میں رکھا
خولی نے سر پاک کو تنور میں رکھا

181
مصروف بکا بزم میں ہیں شاہ کے غم خوار
ہر شخص کے برلائیں مطالب شہِ ابرار
خالق سے انیس اب یہ دعا کر بہ دل زار
یارب اسی ماتم سے رہے مجکو سروکار
ہر دم پسر فاطمہؑ کی یاد میں گزرے
دن رونے میں شب نالہ و فریاد میں گذرے


سلام
زرد چہرہ ہے نحیف و زار ہوں
ماتم سجؑاد میں بیمار ہوں
مثل بوئے گل سفر ہوگا میرا
وہ نہیں میں جو کسی پر بار ہوں
بلبلیں دم بھر جدا ہوتی نہیں
کس گل تر کے گلے کا ہار ہوں
عالم پیری میں آئے کون پاس
اے عصا گرتی ہوئی دیوار ہوں
ہر کس و ناکس سے جھکنے کا نہیں
ہم دموں میں تیغ جوہر وار ہوں
اے زمیں مجھ کو حقارت سے نہ دیکھ
آسماں کا طرہ دستار ہوں


قطعہ
شہ کو عرضی میں یہ صغرا نے لکھا
رحم کیجے طالب دیدار ہوں
شام سے گنتی ہوں تارے تا سحر
صورت مہتاب شب بیدار ہوں
شربت دیدار ہے میری دوا
اے مسیحائے زماں بیمار ہوں


قطعہ
کہتے تھے عباس اے فوج یزید
میں غلام سیّد ابرار ہوں
میرا آقا ہے حسینؑ ابن علیؑ
این زهرؑا کا علم بردار ہوں
زور جعفرؑ کا مرے بازو میں ہے
جنگ کر نے کے لئے تیار ہوں
کون ہے کونین میں مجھ سا جری
صف شکن ہوں صفدر و جرّار ہوں
کاٹ ڈالوں گا سر اعدائے دیں
ذوالفقار حیدؑر کرّار ہوں


قطعہ
کہتے تھے عابدؑ اُٹھیں کیوں کر قدم
اے ستمگارو نحیف و زار ہوں

MarsiyaeMarsiya
www.emarsiya.com