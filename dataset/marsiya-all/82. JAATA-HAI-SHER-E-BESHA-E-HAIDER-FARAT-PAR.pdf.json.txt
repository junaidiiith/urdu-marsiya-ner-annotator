www.emarsiya.com

جاتا ہے شیر بیشہ حیدر فرات پر
طاری ہے مرگ خوف ہر اک ذی حیات پر
صدمہ عجب ہے بادشہِ کائنات پر
آنکھوں سے اشک بہہ رہے ہیں بات بات پر
بجھتا ہے ولا جو قبر علیؑ کا چراغ ہے
جو حال ہو بجا ہے کہ بھائی کا داغ ہے

صابر کا ہے یہ حال کہ مشکل ہے ضبط آہ
فرماتے ہیں کہ تھام لے بندے کو یا الٰہ
کیا مرحلہ ہے صعب یہ کیوں کر کٹے گی راہ
بھائی مرا یہی ہے یہی لشکر یہی سپاہ
آخر بشر ہوں میں جو نہ روؤں تو کیا کروں
تیغ علیؑ کو ہاتھ سے کھوؤں تو کیا کروں

دوری کا غم ہے کیوں نہ بہیں اشک متصل
پالا ہے بر میں آہ تھمے کس طرح سے دل
اعضا کو توڑے دیتا ہے یہ درد جاں گسل
اے موت آ کہ روخ علی سے نہ ہوں خجل
رخصت کا حرف لب پہ بھی لایا نہ جائے گا
مجھ سے تو یہ پہاڑ اُٹھایا نہ جائے گا

یہ نوجواں بضاعت حیدرؑ ہے یا کریم
حمزہ مرا یہی یہی جعفر ہے یا کریم
پیارا پسر یہی یہ برادر ہے یا کریم
یوں سب ہیں پر اسی سے مرا گھر ہے یا کریم
بازو یہی ہے ہاتھ مرے اس کے ہاتھ ہیں
میں جانتا ہوں شیر خدا میرے ساتھ ہیں

زینبؑ کے لال مرگئے لشکر بچھڑ گیا
سہرا دکھا کے قاسم بے پر بچھڑ گیا
وہ کیا شہید ہو گئے سب گھر بچھڑ گیا
پھر میں نہیں اگر یہ برادر بچھڑ گیا
اس معرکہ میں ذبح ہوں پہلے توحید ہو
سبط نبیؐ کے بعد یہ بھائی شہید ہو

حضرت! دھر تڑپتے ہیں تھامے ہوئے کمر
عباسؑ بیبیوں سے ہیں رخصت طلب ادھر
لائی ہے سوکھی مشک سکینہ بہ چشم تر
فرماتے ہیں بھتیجی کا منھ چوم چوم کر
پہلے تھا ذ کر آب تسلی کے واسطے
اب جا کے پانی لاتے ہیں بی بی کیواسطے

کہتی ہے خشک ہونٹ دکھا کر وہ لالہ فام
اب عمو جان مجھ میں نہیں طاقت کلام
اصغرؑ کو لے کے ہاتھوں پہ بانوے نیک نام
فرماتی ہیں کہ مرتا ہے ہے ہے یہ تشنہ کام
دکھلاؤ اس کا حال شہ نامدار کو
ہچکی لگی ہوئی ہے مرے شیر خوار کو

کرتے ہیں عرض حضرت عباسؑ نامدار
بچوں پہ جان دینے کو حاضر ہے جاں نثار
پر کیا کروں رضا جو نہ دیں شاہ ذی وقار
جائے پسر کو لے کے وہاں بہر کار زار
رخصت میں سعی کیجے کہ ہو نام آپ کا
وہ کام ہے غلام کا یہ کام آپ کا

کچھ سوچ کر یہ کہنے لگی وہ شکستہ حال
کیا کہتے ہو نہ بھائی یہ میری نہیں مجال
جیتا ہے تم کو دیکھ کے خیر النساء کا لال
نیکی بدی ہو کچھ تو کہیں شاہ خوش خصال
بانوئے مرتضی کی کمائی کو کھو دیا
بچوں کے واسطے مرے بھائی کہ کھو دیا

زینبؑ یہ بولیں آپ کا وسواس ہے کجا
.........................
پانی بھی مل رہے گا صغیروں کا ہے خدا
تنہا نہ ہوں جہاں میں شہنشاہ کربلا
موقع نہ سعی کا ہے نہ مشکلکشائی کا
یہ چل بسے کو کون ہے پھر میرے بھائی کا

کہنے لگی یہ زوجۂ عباسؑ خوش صفات
بی بی بھلا یہ کون سے وسواس کی ہے بات
مشکیزہ لے کے اب یہ نہ جائیں سوئے فرات
پھر ننھے ننھے بچون کی کس طرح ہو حیات
ہر وقت کبریا سے طلب گار خیر ہوں
آگے جو کچھ سبھوں کی رضا میں تو غیر ہوں

جس جا حسین بیٹھے تھے عریان سر کئے
واں خود گئے بھتیجی کو آغوش میں لئے
کی عرض تاکجا کوئی خون جگر پیے
پانی کہیں سے آئے تو یہ جاں بہ لب جیے
ہچکی لگتی ہے اصغرؑ ناشاد کام کو
مولا بس اب نہ روکئے اپنے غلام کو

فرمایا میری مرگ گوارا کرو تو جاؤ
مشکیزہ بھر کے چاند سی چھاتی پہ زخم کھاؤ
اچھا سکینہؑ جس میں خوشی تم ہمیں رُلاؤ
یہ کیا سکھا کے لائی ہو بی بی ادھر تو آؤ
ثابت ہوا کہ ہاتھ سے عمو کو کھوؤ گی
پانی کو اب تو روتی ہو پھر ان کو روؤ گی

انجام کی خبر نہیں کچھ تم کو ہائے ہائے
یہ اود ے اود ے ہونٹ انھیں تم نے کیوں دکھائے
خیر اب دعا کرو کہ یہ اعدا پہ فتح پائے
دولت ولی حق کی مرے ہاتھ سے نہ جائے
جب مشک بھر کے دوش پہ یہ نیک خو رکھے
دریا کا معرکہ ہے خدا آبرو رکھے

گردن جھکا کے شرم سے بولی وہ مہ جبیں
پوچھیں حضور میں نے کچھ ان سے کہا نہیں
اصغرؑ کو لائیں گود میں جب بانوئے حزیں
ہاں مشک دی قصور یہ ہے یا امام دیں
مجرم جو لب پہ حرف شکایت بھی آئے ہوں
لیجے قسم زباں کے جو کانٹے دکھائے ہوں

یہ سن کے گود میں لیا اس تشنہ کام کو
عباسؑ خم ہوئے شہ دیں کے سلام کو
باقی رہی نہ ضبط کی طاقت امام کو
لپٹا لیا برادر عالی مقام کو
حالت جو غیر ہو گئی زہراؑ کے جائے کی
قبر علیؑ سے آئی صدا ہائے ہائے کی

بوسہ قدم پہ دے کے وہ شیر ژیاں چلا
غل پڑ گیا کہ یا در شاهِ زماں چلا
چلّائے اہل بیت کہ راحت رساں چلا
لو فاطمہؑ کے گھر سے علیؑ کا نشاں پیدا
سادات کس بلا میں گرفتار ہو گئے
ہے ہے حسینؑ بے کس و بے یار ہو گئے

اللہ رے رعب آمد عباسؑ عرش قدر
سینوں میں دل چھپے ہوئے تھے جوشنوں میں صدر
غل ہے قریب تر ہے سپہر وغا کا بدر
زہرا ہے آپ گھات سے بھاگے ہیں اہل غدر
آتا ہے ابن ضیغم یزداں لڑائی کو
شیروں نے ڈر کے چھوڑ دیا ہے ترائی کو

لشکر میں ایک ایک کو ہے زندگی سے یاس
ڈر سے کسی کے ہوش ٹھکانے ہیں حواس
وہ دور دور سب ہیں صفیں تھیں جو پاس پاس
آمد میں شیر کی بھی یہ ہوتا نہیں ہراس
غل چار سو یہ ہے کہ قدم سرکے جاتے ہیں
گھوڑے بھگاؤ حضرت عباس آتے آپ ہیں

وہ عازم وغا ہے جو شیروں کا شیر ہے
روتا ہے مل کے بھائی سے بھائی یہ دیر ہے
زور آوری سے اس کی تہمتن بھی زیر ہے
جرار ہے شجاع جہاں ہے دلیر ہے
لرزہ ہے ان کے تن میں جو مرد نبرد ہیں
شیروں کے ہاتھ پاؤں ترائی میں سرد ہیں

ان سے قدم اٹھائے ہوئے ہیں سران فوج
مانند پیر کانپ رہے ہیں جوان فوج
دہشت سے منھ چھپائے ہیں تیغیں میان فوج
دامن لپیٹتے ہیں کمر سے نشان فوج
رایت تمام خوف سے تھرائے جاتے ہیں
لشکر کے بھاگنے کے نشاں پائے جاتے ہیں

نکلا حرم سرا سے جو وہ آسماں حشم
نصرت نے گرد پھر کے لئے بوسۂ قدم
شوکت وہ اس جناب کی وہ رفعتِ علم
پنجے کی ضو سے برق چمکتی تھی دم بہ دم
ذروں سے شرم گین تھے گہیر لعل سنگ سے
صحرا زمردی ہے پھریرے کے رنگ سے

وہ ضو علم کی وہ رخ عباسؑ نام در
رکھے تھے ہاتھ چہرے پہ خورشید خیره سر
پنجہ اُدھر علم کا رُخ پر ضیا ادھر
دو نور سرمدی تہ و بالا تھے جلوہ گر
یکتا وہ زرق برق میں یہ آب و تاب میں
تھا فرق ایک نیزے کا دو آفتاب میں

پنجے سے نور پنجتنی آشکار ہے
پرچم پہ طرہ سر حوراں نثار ہے
دامن بھی ابر رحمت پروردگار ہے
پہونچا جو اس کے سایے میں وہ رستگار ہے
کشتی کا بادباں ہو تو کوثر پہ جا لگے
طوبیٰ نہال ہو اگر اس کی ہوا لگے

ناگاہ غل ہوا فرس تیز گام لاؤ
آیا علیؑ کا سرو رواں خوش خرام لاؤ
ہاں رخش تیز رو کو بہ صد اہتمام لاؤ
اسپ گراں رکاب و مرصع لجام لاؤ
ہے انتظار ابرش آہو شکار کا
بیٹا سوار ہوئے گا دلدل سوار کا

آیا فرس سجا ہو ا کس ترک تاز سے
سرعت کا قافلہ نکل آیا حجاز سے
رکھتا تھا پاؤں خاک پہ اس امتیاز سے
جیسے پری چمن میں خراماں ہو ناز سے
فوق اس کو تھا ہمائے سعادت نشان پر
سُم تھے زمین پر تو دماغ آسمان پر

وہ تھوتھنی کہ غنچہ سوسن سے تنگ تر
وہ انکھڑیاں خجل ہو ہرن جن کو دیکھ کر
کیلیں نجوم نعل ہلال اور سم قمر
باریک جلد سینہ کشاده بلند سر
کھاتی تھی ہر پری بھی قسم اس کی جان کی
غصہ تھا یہ کہ تنگ ہے وسعت جہان کی

دلدل نژاد برق تجلی بُراق سیر
..........................
اسوار دم دلاسے سے گر پھیر لے تو خیر
گر سانس لے تو دم بھی نہ لے پھر فلک بغیر
سرعت غضب ہے گو کہ وہ بے آب و دانہ ہے
اس کو تو نبض کی حرکت تازیانہ ہے

سائے کا اس کے دھوپ میں سرعت سے تھا یہ حال
وحشت میں جس طرح سے بھرے چوکڑی غزال
گہ بر میں گاہ بحر میں گاہے سوئے جہاں
گم کردہ آشیاں تھا عقاب کشاده بال
سایہ نہ تھا ہمارے سعادت پناہ تھا
گویا ہوا کے زور میں شاہیں تباہ تھا

وہ شوخیاں فرس کی وہ سرعت وہ آؤ جاؤ
سَو حسن تھا فقط جسے ہینکل کا اک بناؤ
جب چاہو سیر عالم امکان کی دیکھ آؤ
تازی ہو روح پوئی قدم میں وہ لطف پاؤ
رفعت میں پست حوصلہ کبک دری کا تھا
چھل بل ہرن کی تھی تو جھمکڑا پری کا تھا

لو اب سوار ہوتے ہیں عباسؑ نام ور
لو دامن قبا نے لیا بوسۂ کمر
لو ہٹ کے ہاتھ آپ نے رکھا عیال پر
لو آفتاب خانۂ زیں پر ہے جلوہ گر
برچھا لیا سمند کو زانوں میں داب کے
لو وہ ہلال بن گئے حلقے رکاب کے

بڑہنے میں صرف ہاں جو دہن سے نکل گیا
وحشی غزال دشت ختن سے نکل گیا
لشکر گلوں کی بو کا چمن سے نکل گیا
جھونکا نسیم کا تھا کہ سَن سے نکل گیا
طاؤس کیسا برق بھی شرما کے رہ گئی
پچھلے سموں کی گرد نظر آ کے رہ گئی

گھوڑا اڑا کہ ہو گئی سرعت ہوا کی گرد
بوئے چمن تھی یا قدم باد پا کی گرد
جا پہونچی تا بہ فرق ثریا سریٰ کی گرد
اڑ سر فلک پہ گئی کربلا کی گرد
خورشید کی ضیا تھی سموں کے نشان پر
نخوت سے تھا زمیں کا دماغ آسمان پر

شوکت وہ اس فرس کی وہ عباسؑ کی نمود
پڑہتا تھا کوئی شخص تبارک کوئی درود
غل تھا کہ بہر ثنا ہے پئے واجب الوجود
کیا ان کے سامنے کسی انساں کی ہست و بود
سب کے گلوں میں ان کی غلامی کا طوق ہے
یہ وہ بشر ہیں جن کو ملائک پہ فوق ہے

پیدا تھا مثل حیدرؑ کرار رعب حق
چمکا جو نور عرش بنا خاک کا طبق
رخسار تھے کہ سورۂ والشمس کے ورق
ازبر تھا خط کو آیۂ والیل کا سبق
موتی کے آگے دانتوں کی کچھ آبرو نہ تھی
سورہ تھا نور کا وہ بیاض گلو نہ تھی

وہ ہاتھ کار خیر رہا جن سے روز و شب
ساعد تھے صاف ساعد پُرنور شیر رب
بازو وہ جن میں قوت دست خدا تھی سب
شانے وہ جن میں شان نشان شہِ عرب
پہلو میں قلب وہ جو ہمیشہ کھرا رہا
سینہ وہ صدر تھا جو وفا سے بھرا رہا

............
اسلام و دین و ملت و ایمان و اعتقاد
اشفاق و رحم و دوستی و خلت و داد
خوف در جاؤ آرزو و مطلب و مراد
اندوه درود رنج مطیعان نو میں تھے
سب غاشیہ بدوش فرس کے جلو میں تھے

شوکت کا قول تھا کہ مطیع جناب ہوں
کہتی تھی فتح خاک در بو تراب ہوں
نصرت کا ادعا تھا کہ میں کامیاب ہوں
دعویٰ تھا قہر کو کہ علیؑ کا عتاب ہوں
فاقے سے تھے پہ صبر بھی منھ موڑتا نہ تھا
ہر گام پر ثبات قدم چھوڑتا نہ تھا

تلوار وہ ھلال کٹے جس کو دیکہکر
تھی کہکشاں کمند عدو بند شیر نر
مہتاب آسماں ظفر آہنی سپر
خود آفتاب تھا تو جبین مبین قمر
رخ کے عرق سے نور کے قطرے ٹپکتے تھے
حلقے نہ تھے زرہ میں ستارے چمکتے تھے

نیزے کی نوک سے جگر آفتاب خوں
سینہ ہے آسماں کا اُسی دن سے نیلگوں
ابروئے حور فتح و ظفر تھا کماں کانوں
تھا ماہ نو بھی جس کے چم و خم سے سرنگوں
دہشت سے گوشہ گیر رئیسان شام کے
ترکش کے سارے تیر اجل کے پیام تھے

نیزہ زمیں پہ گاڑ کے گونجا جو شیر نر
چہروں سے رنگ اُڑ گئے تھرا گئے جگر
نکلے رجز میں خشک زباں سے وہ شعر تر
جس کے جواب میں فصحا نے جھکائے سر
غل تھا زبان ناطقہ الکن ہے لال ہے
لاریب فیہ مصحف ناطق کا لال ہے

نعرہ یہ تھا کہ گوهر برج شرت ہوں میں
فرزند صاحب شرف من عرف ہوں میں
فخر سلف جو شاہ ہے اس کا خلف ہوں میں
الله و پنجتن ہیں جدھر اس طرف ہوں میں
رایت سے پیش رو ہوں خدا کی سپاہ کا
پیرو ہوں بادشاہ ہدایت پناہ کا

حیدرؑ کی ذوالفقار سے لاکھوں کے سر کٹے
جوشن میں سینے سینوں کے اندر جگر کٹے
خیبر میں جبرئیل کے بھی تین پر کٹے
پر یوں کٹے کہ تیغ سے جیسے سپر کٹے
ضربت کا حال عمر دلاور سے پوچھیے
حیدرؑ کا زور مرحب و عنتر سے پو چھیے

بچوں کا ایلچی بھی ہوں اور تشنہ کام ہوں
سقائے اہل بیت رسول انام ہوں
شپیر کی سپر ہوں علیؑ کی حسام ہوں
شاہوں کا شاہ ہوں شہِ دیں کا غلام ہوں
سینہ پہ تیر کھاؤں گا تلواریں کھاؤں گا
یہ مشک آب نہر سے میں لے کے جاؤں گا

یوں تو ہیں تین روز سے بے آب و دانہ سب
لیکن قریب مرگ میں دو طفل تشنہ لب
کیوں آل کو ستاتے ہو بے جرم و بے سبب
کچھ مصطفےٰ کا پاس نہیں تم کو ہے غضب
دو دن تو بیکسوں پہ عطش میں گذر گئے
کس پر یہ خون ہوگا جو معصوم مر گئے

ہم اپنا سر کٹانے کو حاضر ہیں ظالمو
..... میں بھوک پیاس میں صابر ہیں ظالمو
بچے بھی میہماں کے مسافر ہیں ظالمو
آثار مرگ چہروں پہ ظاہر نہیں ظالمو
گر ہم تمھارے زعم میں تقصیر وار ہیں
پر ان کا کیا قصور ہے جو شیر خوار ہیں

یہ دھوپ یہ خیام کا جلتا یہ گرم بن
مرجھا گیا ہے احمد مختار کا چمن
مانند غنچہ پیاس سے کھولے ہیں سب دہن
پانی بغیر اب نہ جئیں گے وہ گل بدن
گرمی سے ہاتھ پاؤں غریبوں کے سرد ہیں
نیلے ہیں ہونٹ پھول سے رخسار زرد ہیں

چلّایا شمر تب کہ عبث ہے سوال آب
دیں گے زبان تیغ سے ہم آپ کو جواب
بچوں کی پیاس سے ہے جو حضرت کو اضطراب
پھر کس لئے ہے بیعت حاکم سے اجتناب
خیمے سے گھٹنیوں اگر اصغرؑ بھی آئے گا
جز آب تیر پانی کا قطرہ نہ پائے گا

ایسا سخن کبھی جو سُنا تھا دکان سے
برچھی لگی مگر نہ کہا کچھ زبان سے
جھوما فرس پہ جب شہ مرداں کی شان سے
بس خود بہ خود اُگلنے لگی تیغ میان سے
نعرہ کیا کہ او سگ ناپاک دور ہو
یہ کیا سخن ہے منھ میں ترے خاک دور ہو

حجت تمام کرنے کے خاطر تھے یہ کلام
ظالم شراب خوار کی بیعت کرے امام
سوکھی زبان کو جو ہلا دے وہ تشنہ کام
حاضر ابھی ہوں چشمہ کوثر کے لاکھ جام
قدرت سے سب طرح کی امام جلیل کو
چاہیں تو وہ سبیل کریں سلسبیل کو

کیا جانے مرتبہ پسر فاطمہ کا تو
عزت بہشت کی ہیں تو کوثر کی آبرو
سردار بردبار بحوکار نیک خو
ان کا عدو خدا و پیمبرؐ کا ہے عدو
جاری ہے فیض فاطمہ کے نور عین کا
غاصب ہے تو یہ نہر بھی ہے حق حسین کا

یہ کہہ کے لی نیام سے تیغ شرر فشاں
آواز دی زمیں نے کہ یا حافظ جہاں
شعلے نے الحذر کہا بجلی نے الاماں
دہشت سے تھرتھرا گیا مریخ آسماں
ثابت ہوا کہ چہرۂ خورشید کٹ گیا
غل تھا کہ فوج شام کا دفتر آلٹ گیا

بجلی چمک کے ہوتی تھی جب آسماں کے پار
پڑھتا تھا عرش آیۂ کرسی کو بار بار
زیر زمیں تو گاؤ زمیں کو نہ تھا قرار
تھرا رہا تھا ثورِ فلک وقت گیر و دار
غل تھا علیؑ کی تیغ کا سب رنگ ڈہنگ ہے
جبریلؑ کانپتے تھے کہ خیبر کی جنگ ہے

اقبال تندرستی و آسائش و قرار
امن و امان صبر و توانائی و وقار
حکم و سکون راحت و آرام و اختیار
رعب و ثبات و سرکشی و قدر اقتدار
آثار قہر حق انہیں معلوم ہو گئے
سب تیغ کے چمکتے ہی معدوم ہو گئے

غل تھا ................. تیغ اجل چلو
ڈر کر کہا اماں نے کہ قبل از جدل چلو
دب کر صدا غرور نے دی سر کے بل چلو
بولی سلامتی کہ سلامت نکل چلو
دریا بہے گا خوں کا کنارے فرات کے
دم بھر میں بند ہوئیں گے رستے نجات کے

ڈھالوں سے شامیوں کے ادھر چھا گئی گھٹا
در پا پہ جھوم جھوم کے سب آ گئی گھٹ
ایسا بڑھا یہ ابر کہ شرما گئی گھٹا
باران تیر دشت میں برسا گئی گھٹا
کشتوں کو اپنے فوج عدو روندنے لگی
جنگل میں برق قہر خدا کوندنے لگی

چمکی جو تیغ آمد قہر خدا ہوئی
سر پر جو آ گئی تو قیامت بپا ہوئی
سینے سے روح جسم سے گردن جدا ہوئی
خوں میں ڈبو چکی تو نہ پھر آشنا ہوئی
باڑھ اس غضب کی وار وہ اس زور شور کا
دشمن کو اس کا گھاٹ کنارہ تھا گور کا

ہردم تھی معرکہ میں اجل اس کے دم کے ساتھ
گرتا تھا خود کٹ کے برابر جھلم کے ساتھ
رہتی تھی اس طرح ظفر و فتح و غم کے ساتھ
جیسے ہمیشہ رہتا ہے سکتہ ورم کے ساتھ
ہر دل پہ اسکی شان و جلالت کا نقش تھا
تمغہ نہ کہیئے آیۂ نصرت کا نقش تھا

بسم اللہ صحیفۂ نصرت تھی اس کی تاب
مانند ذوالفقار گراں قدر لاجواب
جوہر میں آبرو میں اصالت میں لاجواب
وہ قد وہ خم وہ منھ کی صفائی وہ آب و تاب
اترے جگر سے جس کے اسی کو خبر نہ ہو
کاٹے گلے ہزار کے اور خوں میں تر نہ ہو

پایا تھا باغیوں نے شر یہ دم جدل
ڈھالوں سے پھول اُڑ گئے تھے پرچھیوں سے پھل
شاخیں کماں کی توڑتا تھا پنجہ اجل
گرتے تھے سہم کر قدر انداز منھ کے بھل
گوشوں کو ڈھونڈہتے تھے کماں کش ہٹے ہوئے
ریتی پہ نخل تیر پڑے تھے کٹے ہوئے

گوپال و تیغ و خنجر و گرز و سنان و تیر
دو دو تھے پیش آئینہ تیغ بے نظیر
دم میں یہ صف تمام ادھر کا پرا تغیر
آفت کا معرکہ تھا قیامت کی دار و گیر
اڑ کر بھی مرغ روح کا بچنا محال تھا
جوہر حسام میں تھے کہ لوہے کا جال تھا

یوں مورچوں کو چاٹ گئی تیغ شعلہ رنگ
لوہے کو خاک شور میں کھا جائے جیسے زنگ
کمروں سے کھینچ نہ سکتے تھے خنجر میان جنگ
جوشن جو کٹ گئے تھے تو چار آئینے تھے دنگ
تلواریں منھ چھپائے تھیں ضرب درشت سے
ڈھالیں لپٹ گئی تھیں سواروں کی پشت سے

گرتی تھی کوند کر جو وہ تیغ شراره ریز
دوزخ کھلا تھا بند تھے سب کوچۂ گریز
چلنے میں تیغ تیز فرس تیز ہاتھ تیز
رہ رہ کے گرم ہوتا تھا ہنگامہ شیز
کشتہ ہوں ایک ضرب میں دو ہوں کہ چار ہوں
ششدر تھے سب کہ موت سے کیونکر دو چار ہوں

کاٹی سپر تو کاسۂ سر تک پہونچ گئی
سر پر پڑی تو پیر کے بر تک پہونچ گئی
بر سے مثالِ برق جگر تک پہونچ گئی
پی کر لہو جگر کا کمر تک پہونچ گئی
بڑھ کر کمر سے زین بر آئی سرنگ کے
ٹکڑے گرے نہ تھے کہ یہ نیچے تھی تنگ کے

ان کے قدم بھی اُٹھ گئے جو سرگذار تھے
ممکن نہ تھا قرار کہ دل بے قرار تھے
بھڑکی تھی آگ نعل در آتش سوار تھے
ٹاپیں فرس کی تھیں کہ سروہی کے وار تھے
جاتا تھا یوں غضب میں صف اہل کید پر
شیر ژیاں جھپٹتا ہے جس طرح صید پر

تیغ دو دم سروں سے گذرتی تھی دم بہ دم
دوزخ میں فوج شام کی بھرتی تھی دمبدم
بڑہتی تھی دم بہ دم تو ٹھہرتی تھی دم بہ دم
ندی ہو کی چڑھ کے اُترتی تھی دمبدم
ڈر سے جگر بھی آب تھے زہرہ بھی آب تھے
موجیں تھیں دست و پا کی سروں کے حباب تھے

نکلا اُدھر سے وہ جو اجل کا شکار تھا
پیدل ہو یا سوار وہ دو تھا یہ چار تھا
کوسوں لہو سے دشت ستم لالہ زار تھا
بجلی چمک رہی تھی فرس بے قرار تھا
کیا ہو زرہ سے ضرب جب ایسی کڑی لگے
سر یوں برس رہے تھے کہ جیسے جھڑی لگے

رہوار نے وغا میں کہاں رستمی نہ کی
شمشیر جاں ستاں نے کہاں برہمی نہ کی
مالک سے بے کسی میں کہاں ہمدمی نہ کی
سو مرتبہ چلی پہ برش نے کمی نہ کی
دم سے تھا بحر خوں کا کنارہ لگا ہوا
جانوں کا گھاٹ پر تھا اُتارا لگا ہوا

جس سمت گر کے تیغ کا سایہ گذر گیا
پہونچوں سے دونوں ہاتھ اُڑے تن سے سر گیا
خالی ہوئی یہ صف وہ پرا خوں میں بھر گیا
گھوڑے سمیت گر کے یہ تڑپا کہ مر گیا
گرتا تھا خود جری پہ جری ماجرا یہ تھا
بسمل بھی لوٹتے تھے برابر مزا یہ تھا

فتح و ظفر تھی غاشیہ گھیرور کا بدار
دکھلا رہی تھی راہ عدم تیغ تاب دار
جوہر تھے یا کہ سلسلۂ زلف تابدار
تلوار بھی ملی تھی بہشتی کو آب دار
اک شور تھا کہ زیست کا عرصہ قلیل ہے
پیاسو! پیو کہ تیغ کا پانی سبیل ہے

دشمن جو گھاٹ پر تھے وہ دھوتے تھے جاں سے ہاتھ
سر اڑ گئے تنوں سے جدا تھے عناں سے ہاتھ
توڑا کبھی جگر کبھی چھیدا سناں سے ہاتھ
جب کٹ کے گر پڑیں تو پھر آئیں کہاں سے ہاتھ
اب ہاتھ دستیاب نہیں منھ چھپانے کو
ہاں پاؤں رہ گئے ہیں فقط بھاگ جانے کو

سر ہر قدم پہ تھے تن کفار سے جدا
قبضہ کماں کا دست کماندار سے جدا
چلّے تھے سر بہ لب سوفار سے جدا
ڈر سے جدا ہلاک تھے تلوا سے جدا
زہگیر کیا کرے جو نہ ترکش میں تیر ہو
چلّاتے تھے کہ چل کے کہیں گوشہ گیر ہو

یوں تھرتھرا رہے تھے ہر اک پہلواں کے پاؤں
چلنے میں جیسے کانپتے ہیں ناتواں کے پاؤں
اٹھ اٹھ گئے سپاہ ضلالت نشاں کے پاؤں
رن میں جمے رہے تو اسی نوجواں کے پاؤں
ہٹتا بھی ہے جہاد میں حق کا ولی کہیں
عباسؑ بھی ہٹیں جو ہٹے ہوں علیؑ کہیں

جب شیر سے ترائی کی جانب جھپٹ گئے
صف آئی صف پہ گھوڑے پہ گھوڑے الٹ گئے
اب کیا بڑھیں کہ ڈر سے لہو تن کے گھٹ گئے
جن کے قدم جمے رہے سر ان کے کٹ گئے
حملوں کے بعد سنتے تھے یوں نعرے مار کے
انگڑائی شیر لیتا ہے جیسے ڈکار کے

ہر شے تھی خوف ضربت شمشیر سے جدا
ناوک کماں سے دور کماں تیر سے جدا
پیر حزیں جواں سے جواں پیر سے جدا
چلے سمٹ کے ہوتے تھے زرگیر سے جدا
سائے عقاب تیر غم بے پری میں تھے
پیکاں میں نے سری تھی نہ پیکاں سری میں تھے

نیزے کو تولتا ہوا گر کوئی یل بڑھا
دریا سے قہر حق کی طرف پر وغل بڑھا
کچھ ہاتھ کچھ حسام دو دستی کا پھل بڑھا
تلوار سر پہ آئی کہ دست اجل بڑھا
دو ٹکرے طول میں جو دم امتحاں ہوئے
غل تھا کہ معنی ید طوبیٰ عیاں ہوئے

رکھتی تھی خود پر نہ جھلم پر نہ ڈھال پر
حیرت تھی فوج شام کو اس چال ڈھال پر
بالا تھا راستی میں قد اس کا ہلال پر
جوہر فروتنی کے بھی تھے اس کمال پر
چشمک یہ دمبدم تھی کہ سرکش ذلیل ہیں
چلتے ہیں جھک کے وہ جو نجیب و اصیل ہیں

گھوڑوں کے دوڑنے سے اڑی دشت میں جو گرد
مقتل بھی زرد تھا فلک نیلگوں بھی زرد
جتنے جواں تھے دفتر مردانگی میں فرد
چہرے کٹے ہوئے تھے انھیں کے دم نبرد
تصحیح کیسی ہوش میں اک خود غلط نہ تھا
زخمی تھے منھ کہیں اثر خال و خط نہ تھا

ہر سمت تھا مقدمہ جانوں کا رو بکار
آتی تھی موت جائزہ لینے کو بار بار
اسوار برطرف تو ندارد رسالہ دار
طبق لیے تھے منشی فوج ستم شعار
کیا ابتری سپاہ ضلالت اثر میں ہے
غل تھا چلو کہ فوج کی بھرتی سقر میں ہے

تسلیم کو جھکے ہوئے تھے با ادب نشاں
لشکر میں برہمی تھی سلامی تھے سب نشاں
اٹھتا تھا شور ہاتھ سے گرتے تھے جب نشاں
نوبت یہ ہے تو فوج کا مٹتا ہے اب نشاں
آفت بپا ہے پاؤں تھمے کیا سپاہ کا
سکتہ پڑا ہے ضرب علمدار شاہ کا

جب اٹھ کے تیغ صفدر قدسی شرف گری
گویا کہ برق سطوت شاه نجف گری
آیا اُدھر خدا کا غضب جس طرف گری
کٹ کر گرا پرے پہ پرا صف پہ صف گری
سیفی جلی کہ سیف صف کار زار پر
گھوڑے گرے پیادوں پہ پیدل سوار پر

آئے جو سوئے نہر صفیں موڑ موڑ کے
......................
تلواریں پھینکیں خاک پہ دم توڑ توڑ کے
بھاگے وغا میں گھاٹ کو سب چھوڑ چھوڑ کے
وہ برچھیاں نہ پھر نہ وہ شور مصاف تھا
جس مورچے پہ تیغ اُٹھائی وہ صاف تھا

وہ رہ گئے کہ زخموں سے جو چور چور تھے
جو تھے قریب نہر وہ سب دور دور تھے
غازی تھے صف شکن تھے جری تھے غیور تھے
دریا یہ کوئی اور نہ تھا بس حضور تھے
غل تھا کہ اب بچیں گئے نہ ہم اس لڑائی میں
بھاگو کہ شیر گونج رہا ہے ترائی میں

لڑتا کنار نہر جو پہونچا وہ شہسوار
خوں پونچھ کر رکھی تہ ران تیغ آبدار
آئی صدائے حضرت الیاس باوقار
اے نور عین ساقی کوثر ترے نثار
سر بر ہو کون تیغ پکڑ کر جو تو لڑے
دھو ہاتھ منھ کہ نہر کی بھی آبرو بڑھے

سقائے اہلِ بیت پکارا بہ چشم تر
میں ہاتھ دھو کے جان سے آیا ہوں نہر پر
پیاسا ہے تین روز سے مختار خشک و تر
بچے تڑپ رہے ہیں لہو ہے مرا جگر
طوفاں کا دہیان صاحب کشتی کو چاہیئے
بچوں کی پہلے فکر بہشتی کو چا ہیئے

ڈالا میانِ تہر جو اسپ صبا شتاب
آنکھیں قدم سے ملنے لگے دوڑ کر حباب
موجیں بڑھیں برائے قدم بوسی جناب
اچھلیں علم کے چومنے کو ماہیان آب
لہروں کی بجلیاں جو برابر چمکتی تھیں
کھلتی تھیں اور حبابوں کی آنکھیں جھپکتی تھیں

پانی سے منھ اُٹھائے جو تھا اسپ سربلند
ڈھیلا کیا دلیر نے خود جھک کے زیر بند
بولا ہلا کے سر کو سمند وفا پسند
پیاسا ہے ذوالجناح شہنشاہ ارجمند
حیواں تو ہوں حضور پہ خوش اعتقاد ہوں
میں بھی تو ابن فاطمہ کا خانہ زاد ہوں

فرمایا آپ نے مرے غم خوار مرحبا
ڈگتا نہیں کبھی قدم صاحب وفا
تو اپنی خانہ زادی کا حق کر چکا ادا
پیش خدا بزرگ ہے صابر کا مرتبا
پانی سے اے فرس مجھے جب اجتناب ہو
سیراب کس طرح پسر بو تراب ہو

دریا سے مشک بھر کے جو نکلا وہ تشنہ کام
پھر گھاٹ پر گھٹا کی طرح چھائی فوج شام
تنہا پہ بے وطن پہ ہوا پھر ہجوم عام
پھر ہر طرف سے چلنے لگے تیر اور حسام
اک شور تھا کہ بڑہنے نہ دو اس دلیر کو
کشتہ کرو ترائی میں حیدرؑ کے شیر کو

گھوڑا کہیں گھرا کہیں اُڑ کر نکل گیا
جو ڈر کے گر پڑا وہ سموں سے کچل گیا
نعروں سے مر گیا کوئی کوئی دہل گیا
صف بچھ گئی اُدھر کی جدھر وہ اُچھل گیا
مشکیزہ لے کے لاکھوں سے کبتک وغا کریں
کیوں اے بہادرو کہو عباسؑ کیا کریں

......................
غربال ہو گیا تن عباسؑ مہ جبیں
وار اپنا کر گیا جو برابر سے اک لعیں
بالائے خاک کٹ کے گرا بازوئے یمیں
مڑ کر نگاہ کی کہ الٰہی یہ کیا ہوا
اک ہاتھ رہ گیا تھا سو وہ بھی جدا ہوا

ٹھنڈا جو ہو گیا علم شاہ دیں پناہ
عباس نام ور نے بھری دل سے ایک آہ
دانتوں سے پکڑی مشک کہ محنت نہ ہو تباہ
مشکیزے پر بھی تیر لگا وا مصیبتاه
گھوڑے سے ڈگمگا کے بہ صدر یاس گر پڑے
پانی کے ساتھ حضرت عباسؑ گر پڑے

اٹھ بیٹھے گر کے حضرت عباسؑ ذی حشم
گھٹنے کے نیچے مشک تھی زانو پہ تھا علم
جھک کر زمیں پہ غش میں جو سنبھلا وہ با کرم
گرز گراں عقب سے پڑا سر پہ ہے ستم
ٹکڑے ہوا جگر اسد ذو الجلال کا
سرپاش پاش ہو گیا حیدرؑ کے لال کا

مڑ کر جو فرط غیظ سے قاتل پہ کی نظر
مارا کسی نے تیر دلاور کی چشم پر
جھپکی نہ آنکھ واہ رے دل واہ رے جگر
تیور جو آئے جھوم کے سنبھلا وہ شیر نر
جوش غضب میں خاک پہ بیٹھے تھے شیر سے
گویا لہو ٹپکتا تھا چشم دلیر سے

شانوں سے سارے جسم کا جب بہہ گیا لہو
ریتی پہ تھرتھرا کے جھکے آپ قبلہ رو
آواز دی کہ آئیے یا شاہ نیک خو
سر تن سے کاٹ لینے کے درپے ہیں کینہ جو
خوں میں تڑپ تڑپ کے یہ غمخوار رہ نہ جائے
صدمہ یہ ہے کہ حسرت دیدار ره نہ جائے

نکلا حرم سرا سے علمدار کا پسر
گورے گلے میں ہنسلیاں تھیں کان میں گہر
چہرے کا رنگ اُڑا ہوا کرتا عرق میں تر
کی عرض شہ سے ننھے سے ہاتھوں کو جوڑ کر
شاید خبر نہیں ہے امام غیور کو
آقا پدر پکار رہے ہیں حضور کو

ڈیوڑھی سے بلبلا کے سکینہؑ نے یہ کہا
ہاں ہاں سنی تھی میں نے بھی عباسؑ کی صدا
جلدی کسی کو بھیجیے یا شاه کربلا
اب گھر سے میں نکلتی ہوں پاشاہ نینوا
مر جاؤں گی اگر انھیں جیتا نہ پاؤنگی
کیوں کر چچی کو ہائے یہ صورت دکھاؤنگی

حضرت نے آہ کی کہ لرزنے لگی زمیں
ناگاہ واں سے بڑھ کے پکارے کئی لعیں
اب جلد سر کٹانے کو آئیں امام دیں
کہہ دے کوئی کہ مر گئے عباسؑ مہ جبیں
بڑہنے دیا نہ گھاٹ سے آگے دلیر کو
کیا گھیر کر کچھار میں مارا ہے شیر کو

تیروں سے جسم چھن گیا بازو ہوئے قلم
افتادہ ہے وہ خاک پہ ٹوٹا ہوا علم
آئے ہیں یاں پھریرے کے پرزے اڑا کے ہم
پانی نہ مشک میں ہے نہ عباسؑ میں ہے دم
دنیا سے آج اٹھ گیا حائل نشان کا
کٹتا ہے سر ترائی میں کڑیل جوان کا

سنتے ہی اس صدا کے شکستہ ہوئی کمر
.....................
کانپے جو پاؤں تھام لیا بازوئے پسر
چلّاتے تھے کہو علیؑ اکبر چلیں کدھر
خورشید کیوں چھپا ہے یہ کیا واردات ہے
کچھ سوجھتا نہیں ہمیں دن ہے کہ رات ہے

عباسؑ کے پسر سے تو کہہ دو کہ گھر میں جائے
دیکھو حرم سرا سے سکینہ نکل نہ آئے
فضہ ابھی خبر نہ کسی رانڈ کو سنائے
اکبر اجڑ گیا مرا گھر ہائے ہائے ہائے
پرسا تو دوں نجف کی طرف مجکو موڑ دو
سر پیٹتا چلوں گا مرے ہاتھ چھوڑ دو

یہ روز قتل حمزهؑ و جعفرؑ ہے اے پسر
یومِ وفات حضرت شپر ہے اے پسر
یہ ما تم شہادت حیدرؑ ہے اے پسر
صبر اب کہاں یہ داغ برادر ہے اے پسر
میرا الم بتول کی جائی سے پوچھیے
صدمہ جوان بھائی کا بھائی سے پوچھیے

غربت میں لٹ گیا مرا گھر ہائے ہائے ہائے
سیدھی نہ ہوگی اب یہ کمر ہائے ہائے ہائے
تازہ ہے آج داغ پدر ہائے ہائے ہائے
کاٹا گیا چھری سے جگر ہائے ہائے ہائے
عباسؑ کیا جہاں سے گئے ہم گزر گئے
محسن ہوا شہید حسنؑ آج مر گئے

کرتا تھا عرض باپ کو تھامے ہوئے پسر
دل کو ذرا سنبھالیے یا شاہ بحر و بر
زندہ ابھی ہیں حضرت عباسؑ نامور
گھنرائیے نہ اب ہے ترائی قریب تر
خادم اٹھائے گا جسد پاش پاش کو
چلیے حرم میں لے کے بہشتی کی لاش کو

جس دم قریب لاش کے لائے حسینؑ کو
عباسؑ جاں بلب نظر آئے حسینؑ کو
تڑپا وہ شیر سن کے صدائے حسینؑ کو
اکبرؑ نے ہاتھ اُٹھا کے دکھائے حسینؑ کو
دو کوہ غم کے دل پہ جو اک بار گر پڑے
پہلو میں لاش کے شہ ابرار گر پڑے

بھائی کی لاش بھائی نے دیکھی جو خوں میں تر
امڈا یہ دل کہ منھ کے قریب آ گیا جگر
بولے یہ آنکھ کھول کے عباسؑ نام ور
اکبرؑ سنبھالو قبلۂ عالم کو بیٹھ کر
صدقے ہزار جاں سے امام غیور کے
مجکو اٹھا کے گرد پھراؤ حضور کے

منھ مل کے منھ پہ کہنے لگے شاہ خوش خصال
عباسؑ تم کو نزع میں بھی ہے مرا خیال
اے میرے بھائی جان کہو اپنے دل کا حال
صفدر نے مسکرا کے کہا شکر ذوالجلال
آرام آ گیا تپش روح و دل گئی
آپ آئے کیا کہ دولت کونین مل گئی

مولا نزول رحمت پروردگار ہے
اب آمد آمد شہِ دلدل سوار ہے
شپّر کھڑے ہیں راہ میں چشم اشکبار ہے
شاید جناب فاطمہؑ کا انتظار ہے
قدسی قطار باندھے ہیں ناقوں پہ نور کے
آئے ہیں باغ خلد سے نانا حضور کے

............................
لاکھوں برس کی زیست ہے اس موت کے نثار
تھم تھم کے جسم سے جو نکلتی تھی جان زار
دشوار ہے مفارقت شاہ نام دار
کیوں کر نہ ایسے مرگ پہ نازاں غلام ہو
ہنگام نزع جس کے سرہانے امام ہو

رونے لگے یہ کہہ کے جو عباسؑ ذی وقار
فرمایا شہ نے روتے ہو کیوں تم پہ میں نثار
کی عرض اب بدن سے نکلتی ہے جان زار
غم ہے کہ آپ اکیلے ہیں یا شاہ نام دار
تلوار کھینچ کھینچ کے لشکر جو آئے گا
اب کون ہے جو قبلۂ دیں کو بچائے گا

کیا بے بسی ہے موت سے اے قبلہ انام
باتیں تو تھیں بہت پہ نہیں طاقت کلام
بگڑا ہے دم کی آمد و شد کا بھی انتظام
کچھ ایسی آہنی ہے کہ مجبور ہے غلام
پاؤں گا اب کہاں میں امام غیور کو
جی چاہتا ہے یہ کہ نہ چھوڑوں حضور کو

گھبرا کے نزع میں علیؑ اکبر سے یہ کہا
اے شاہزادۂ دو جہاں میں ترے فدا
میرا تو کوچ ہے طرف گلشن بقا
فرزند فاطمہؑ سے خبردار اب ذرا
گر منع بھی کریں تو اکیلا نہ چھوڑیو
عمو نثار باپ کو تنہا نہ چھوڑیو

یہ کہہ کے پائے شاہ کی جانب بڑھایا سر
کانپے لہو بھری ہوئی آنکھوں کو کھول کر
ٹپکے مژہ سے خون کے قطرے اِدھر اُدھر
کس یاس سے حسینؑ پہ کی آخری نظر
منکا جری کا ڈھل گیا بھائی کی گود میں
بھائی کا دم نکل گیا بھائی کی گود میں

چلّائے سر کو پیٹ کے سلطان بحر و بر
فریاد ہے کہ مر گئے عباسؑ نام ور
بے کس ہوا حسینؑ گئی دولت پدر
آئی صدا علیؑ کی کہ شپیر صبر کر
فرزند تھا مرا یہ تمھارا غلام تھا
جو حال ہو بجا ہے کہ پیارا غلام تھا

یہ سب شرف ہے تیری غلامی کا اے پسر
زہراؑ سرہانے لاش کے روتی ہے ننگے سر
جعفر بھی ہیں عقیل و حسن بھی ہیں نوحہ گر
نانا تمھارے روتے ہیں تھامے ہوئے جگر
پرسا تمھیں شہید کا دینے کو آئے ہیں
یہ سب تمھارے بھائی کے لینے کو آئے ہیں

اٹھ کر پکارے حضرت شپیرؑ نامدار
میں لٹ گیا دُہائی ہے یا شیر کردگار
ہے ہے مرا شفیق مرا یار و غم گسار
خدمت گزار عاشق صادق وفا شعار
بھائی کا کیا سفر ہوا میں آپ مر گیا
بچے مرے یتیم ہوئے باپ مر گیا

بازو شکستہ ہو گیا ٹوٹی کمر مری
آنکھیں اُدھر تھیں اس کی جدھر تھی نظر مری
اب بے خبر ہیں کون رکھے گا خبر مری
وا حسرتا زرہ ہے مری ہے سپر مری
کیوں مجھ سے منھ پھرا لیا تقصیر کیا ہوئی
سب جس سے کانپتے تھے وہ شمشیر کیا ہوئی

یہ کہہ کے گر پڑے شہ والا بروئے خاک
...........................
بیٹا تڑپ گیا کہ پدر ہو گئے ہلاک
کر ڈالا دست غم سے گریبان چاک چاک
تیور جو آئے گر کے شہ مشرقین کو
چلّائی فاطمہ کہ سنبھا لو حسین کو

جلدی عبا اڑھا کے دلاور کی لاش پر
اکبرؑ نے عرض شاہ سے کی ہاتھ جوڑ کر
خیمے سے نکلی آتی ہیں رانڈیں برہنہ سر
تنہا کھڑا ہے راہ میں عباسؑ کا پسر
آیا وہ گر تو ساتھ سکینہؑ بھی آئے گی
دیکھی چچا کی لاش تو جیتی نہ جائے گی

فرمایا شہ نے آپ کا مطلب ہے اس سے کیا
روئے نہ پیارے بھائی کو مظلوم کربلا
مجھ سے ابھی تو بچھڑے ہیں عباسؑ باوفا
راحت ہو شمر آ کے جو کاٹے مرا گلا
ہے ہے ابھی سے رشتہ الفت کو توڑ دوں
کس پر میں ان کی لاش کو جنگل میں چھوڑ دوں

آواز پھر علیؑ کی یہ آئی کہ اے پسر
تو جا کہ میں تو ہوں ترے بھائی کی لاش پر
ڈیوڑھی پہ غش ہے زوجہ عباسؑ نام ور
دونوں غلام زادے تمھارے ہیں نوحہ گر
صدمے جہاں میں بے پدری کے عظیم ہیں
اک سوگوار رانڈ ہے اور دو یتیم ہیں

ناچار لاش چھوڑ کے اٹھے امام دیں
بے مشک علم کو لے کے چلے اکبرؑ حزیں
کوتل تھا ساتھ اسپ علمدار مہ جبیں
باگیں کٹی تھیں تیغوں سے ڈھلکا ہوا تھا زیں
لٹکی ہوئی تھی تیغ و سپر بھی دلیر کی
پُرخوں زرہ سمند پہ رکھی تھی شیر کی

ماتھا لہو سے ڈوبا ہوا تھوتھنی فگار
سینہ بھی سب چھنا ہوا گردن بھی زخمدار
گردن پھرا کے تکتا تھا دریا کو بار بار
یعنی پڑا ہے دشت میں تنہا مرا سوار
اکبرؑ برہنہ سر لئے آتے ہیں اس طرح
دلدل کو لوگ لاتے ہیں مجلس میں جس طرح

صدمے سے تھی علم کی بھی ٹوٹی ہوئی کمر
چھینٹیں تھی خوں کی سبز پھریرے پہ سر بسر
پرچم پہ یوں جھکا ہوا پنجہ تھا خوں میں تر
جس طرح پیٹتا ہے کوئی سوگوار سر
پیدا تھی ہر قدم پہ علامت نشان سے
پیٹو کہ اٹھ گیا مرا حامل جہان سے

پہونچے حسینؑ خیمہ اقدس کے جب قریں
آگے بڑھے جھکا کے علم اکبرؑ حزیں
دوڑا تڑپ کے دلبر عباسؑ مہ جبیں
چلّایا کیا غضب یہ ہوا یا امام دیں
کوتل ہے کیوں فرس مرے بابا کدھر گئے
سر پیٹ کر حسینؑ پکارے کہ مر گئے

یہ سن کے ننگے پاؤں پھرا وہ جگر فگار
آیا حرم میں مضطر و نالان و بے قرار
مادر پکاری خیر تو ہے تم پہ میں نثار
چلّایا چاک کر کے گریباں وہ سوگوار
پانی کو جو سدہارے تھے وہ خوں میں تر ہوئے
اماں اڑاؤ خاک کہ ہم بے پدر ہوئے

........................
اے پردہ والو ڈیوڑھی سے ہٹ جاؤ اک ذرا
لاتے ہیں گھر میں مشک و علم شاہ کربلا
مارے گئے جہاد میں عباسؑ با وفا
موت آئی ان کو پیاسوں کی تقدیر سو گئی
ہے ہے علیؑ کی چھوٹی بہو رانڈ ہو گئی

خیمے میں حشر ہو گیا سنتے ہی یہ خبر
رانڈوں کے دل اُلٹ گئے تھرا گئے جگر
ماتم کی صف پہ بیٹھ گئی کوئی نوحہ گر
غش کھا کے گر پڑی کوئی کھولا کسی نے سر
ہے ہے کا غل ہوا کہ سکینہؑ اچھل پڑی
حجلے سے بال کھولے دلہن بھی نکل پڑی

اکبرؑ نے آ کے گاڑ دیا صحن میں علم
کھولے سروں کو زیر علم آئے سب حرم
حضرت پکارے پیٹ کے زانو بہ درد و غم
لو زینب اپنے بھائی کو رو آئے رن میں ہم
جیتے رہے تھے اس الم و یاس کے لئے
رنڈسالہ لاؤ زوجہ عباسؑ کے لئے

برپا ہوا یہ حشر کہ ہے ہے علیؑ کے لال
بکھرا دئے حسینؑ کی بہنوں نے سر کے بال
پیٹی پچھاڑیں کھا کے جو بانوئے خوش خصال
مٹی پہ لوٹنے لگے اطفال خرد سال
فق ہو گیا سکینہؑ کا منھ سانس الٹ گئی
پھیلا کے ننھے ہاتھ علم سے لپٹ گئی

منھ دامن علم سے چھپائے بہ صد بکا
چلّاتی تھی کدھر گئے ہے ہے مرے چچا
اس خوں بھرے علم کے میں قربان میں فدا
مشکیزہ کیوں دیا تھا یہ سب ہے مری خطا
بابا اکیلے ہو گئے آفت گذر گئی
ہے ہے یہ پانی مانگنے والی نہ مر گئی

اللہ رے دل خراش علیؑ کی بہو کے بین
سکان آسماں و زمیں کو بھی تھا نہ چین
چادر پڑی تھی منھ پہ کہ تھے سامنے حسینؑ
تھامے تھی ہاتھ خواہر سلطان مشرقین
ٹکڑے تھے تیغ غم سے دل سوگوار کے
حکم حیا یہ تھا کہ نہ رونا پکار کے

کچھ سوچ کر جو ہٹ گئے واں سے امام دیں
اس وقت ہاتھ اُٹھا کے علم کی بلائیں لیں
منھ کر کے سوئے نہر یکاری وہ دل حزیں
صاحب حسینؑ روتے ہیں تم کو خبر نہیں
جنگل بسا دیا شہ والا کو چھوڑ کے
صاحب کدھر چلے گئے آقا کو چھوڑ کے

صاحب سکینہؑ جان بلکتی ہے آئیے
کانٹے زباں کے دیکھ کے آنسو بہائیے
صدقے گئی بھتیجی کو پانی پلائیے
قربان جاؤں مشک بھری ہو تو لائیے
الفت کے دلدہی کے منافی نہ چاہیئے
صادق ہیں آپ وعدہ خلافی نہ چاہیئے

کل تھی سہاگن آج تو میں سوگوار ہوں
بیوہ ہوں جاں بلب ہوں غریب الدیار ہوں
جانِ علیؑ ہیں آپ تو میں جاں نثار ہوں
ہاں ناز ہے تو یہ ہے کہ خدمت گزار ہوں
جنگل میں چھوڑیے نہ مجھے ہاتھ تھام کے
بیٹے ہیں آپ امام کے بھائی امام کے

والی کہاں یہ رانڈ یتیموں کو لے کے جائے
............................
اب گھر سے کام کیا جو رضا سوگوار پائے
سر پیٹتی ہوئی لب دریا کنیز آئے
کیا اسکی زند گی جسے وارث سے یاس ہو
میری بھی قبر آپ کی تربت کے پاس ہو

ہے ہے علم کے ملنے کی شادی کہوں میں کیا
خضر اُن کو مل گئے علم سبز کیا ملا
باہر سے پہلے آ کے مرے پاس یہ کہا
تھی جس کی آرزو نہیں عہدہ وہی ملا
صدقے سے شہ کے جعفر طیار ہم ہوئے
صاحب تمھیں خبر ہے علمدار ہم ہوئے

میں نے بلائیں لے کے پس از تہنیت کہا
آقا کو اور تم کو سلامت رکھے خدا
سردار فیض بخش علمدار با وفا
بولے یہ سب حسینؑ کی ہے شفقت و عطا
کیا کیا نوازشیں ہیں امام غیور کی
لے آؤ تم بھی جا کے بلائیں حضور کی

کہتے تھے شب کو بھر کے دم سرد دم بہ دم
تم ہم کو چاہتی ہو تمھیں چاہتے ہیں ہم
سو سر خدا جو دے تو نثار شہ امم
گر ہے تو بس تمھاری جدائی کا ہے الم
کل ہم ہیں اور خنجر و شمشیر و تیر ہیں
اس کا بھی غم بڑا ہے کہ بچے صغیر ہیں

کیسی یہ غفلت آج ہے اے شیر حق کے لال
بچوں کی اب نہ فکر نہ لونڈی کا ہے خیال
بھاتی تھی جس کے بالوں کی بو آپ کو کمال
اس نے تمھارے سوگ میں کھولے ہیں سر کے بال
اب وصل کے نہ دن نہ شبیں اشتیاق کی
کیونکر کٹیں گی دشت میں راتیں فراق کی

صاحب تمھیں تو سونے کو ہاتھ آئی خوف جا
دریا کا قرب سرد ترائی خنک ہوا
میں اور آپ آج کی شب تک نہ تھے جدا
بستر کو خالی دیکھ کے گزرے گی مجھ پہ کیا
تڑپوں نہ کس طرح کہ نئی واردات ہے
صدقے گئی فراق میں یہ پہلی رات ہے

ہے ہے مرے نصیب کہ تم سے بچھڑ گئی
غم ہے کہ کیوں نہ میں دم رخصت بگڑ گئی
کن راحتوں میں تھی کہ مصیبت یہ پڑ گئی
والی مجھے بلاؤ کہ دنیا اُجر گئی
کیا راہ و رسم ہے یہی دنیائے زشت میں
لونڈی تو قید خانہ میں صاحب بہشت میں

کیوں کر کہوں کہ آپ میں مہر و وفا نہ تھی
میری ہی خاک قابل خاک شفا نہ تھی
اتنا گلہ ہے بس کہ یہ غفلت روا نہ تھی
کیا پائنتی بھی اک مری تربت کی جا نہ تھی
ہے وجہ خیر خواہ سے منھ موڑتے نہیں
ساتھی بُرا بھی ہو تو اسے چھوڑتے نہیں

یوں منھ کو موڑنا تو طریق وفا نہیں
صدقے گئی مرا تو کوئی آسرا نہیں
کیوں کر تھیں جہاز موافق ہوا نہیں
منجدھار میں تو ناؤ ہے اور ناخدا نہیں
دیتی ہوں واسطہ میں شہ مشرقین کا
والی مجھے نباہیے صدقہ حسینؑ کا

............................
صاحب تمھیں مصیبت سجادؑ کی قسم
تم کو حسینؑ کشتہ بے داد کی قسم
تم کو ہمارے نالہ و فریاد کی قسم
جب تم نہ ہو تو خاک ہے دنیائے زشت میں
مجکو بھی اپنے پاس بلا لو بہشت میں

یہ کہہ کے پیٹنے جو لگی سر وہ سوگوار
ڈیوڑھی پہ آئے روتے ہوئے شاہ نامدار
بھاوج کے ہاتھ تھام کے بولے بہ حال زار
بس بس خدا کو یاد کر اب اسے جگر فگار
انجام کار سب کے لئے مرگ و گور ہے
بی بی خدا سے کیا کسی بندہ کا زور ہے

بس اے انیسؔ طول کی آگے نہیں ہے تاب
طاری ہے ضعف دیتی ہے طاقت بھی اب جواب
بلواؤ خاکسار کو یا ابن بو تراب
ڈر ہے کہ ہند میں مری مٹی نہ ہو خراب
جلوہ رہے مزار پہ مولا کے نور کا
خاک شفا میں قبر ہو صدقہ حضور کا


سلام

صبر کرتے تھے سلامی شہ والا کیا کیا
اہل کیں دیتے تھے مظلوم کو ایذا کیا کیا
بانو کہتی تھی کہ سہرا بھی نہ دیکھا افسوس
تھی مجھے بیاہ کی اکبر کے تمنا کیا کیا
تیر کھاتے ہی گلے میں جو دم اصغر کا رکا
شاہ کے ہاتھوں پہ تڑپا ہے وہ بچہ کیا کیا
دیکھتا جو سر قاسمؑ کو وہ کہتا رو رو
حسرتیں لے گیا دنیا نے یہ دولھا کیا کیا
لاش عباسؑ پہ آنے جو نہ دیتے تھے لعیں
تشنہ لب شاہ لڑے ہیں لب دریا کیا کیا
منع جو رونے کو کرتا تو یہ کہتے سجادؑ
کیوں نہ روؤں تم ان آنکھوں سے دیکھا کیا کیا

قطعہ
شاہ دیں کے حرم آئے تھے وطن سے جس دم
خاک پر پیٹ کے سر روئی ہے صغراؑ کیا کیا
اور ایک ایک سے کہتی تھی بتاؤ لوگو
کہہ گئے ہیں مجھے مرتے ہوئے بابا کیا کیا
سینہ شہ سے نہ بن ذبح کئے شمر اُترا
گرد بیٹے کے تڑپتی رہی زھرا کیا کیا
بانوؑ کہتی تھی تصور میں علی اصغرؑ کے
دودھ بن تڑپا ہے ہے ہے مرا بچا کیا کیا
پانی دو دن نہ ملا تیر گلے پر کھایا
اتنی سی زندگی میں سہہ گئے ایذا کیا کیا
دیکھ کر ہاتھ کے باپ کے عابدؑ نے کہا
بعد مرنے کے بھی صدمہ تمھیں پہونچا کیا گیا

www.miranees.com