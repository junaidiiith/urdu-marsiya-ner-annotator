MarsiyaeMarsiya
www.emarsiya.com

8

جب دولت سرور پہ زوال آگیا رن میں
جس گل پہ تصدق تھے وہ مرجھا گیا رن میں
آنکھوں کا جو تھا نور وہ کھو گیا رن میں
جینے کا جو باعث تھا وہ مارا گیا رن میں
ماں باپ کو سہرا بھی نہ اکبر نے دکھایا
پیری میں عجب داغ مقدر نے دکھایا

کس دکھ میں فلک نے علی اکبر کو چھڑایا
بے مہر نے کس ماہ سے اختر کو چھڑایا
قمری سے عجب سرو سمن بر کو چھڑایا
کس فصل میں بلبل سے گل تر کو چھڑایا
یوں دم بھی کسی تازہ جواں نے نہیں توڑا
یوں پھول کو بھی باد خزاں نے نہیں توڑا

یوں باپ کی قسمت کو اُلٹتے نہیں دیکھا
اس طرح مقدر کو پلٹتے نہیں دیکھا
یوں بڑھ کے کسی سرو کو گھٹتے نہیں دیکھا
اس عمر کا پودا کوئی کٹتے نہیں دیکھا
نازوں کے دعاؤں کے مرادوں کے پلے تھے
وا حسرت و دردا ابھی پھولے نہ پھلے تھے

بھیگیں جو مسیں ماں نے کیا سجدہ باری
یعنی مرے گلشن میں چلی بادِ بہاری
سبزہ ہوا آغاز تو فرمایا کہ واری
صد شکر کہ سرسبز ہوئی کشت ہماری
شادی تھی کہ اب گھر میں دلہن لانے کے دن ہیں
اس کی نہ خبر تھی کہ خزاں آنے کے دن ہیں

گیسو ابھی منت گئے بڑھائے تھے نہ ماں نے
جو کوچ کیا خلق سے اس تازہ جواں نے
آئینہ بنایا جسے ربّ دو جہاں نے
اس سینے کو زخمی کیا دشمن کی سناں نے
توڑا نہیں، ایسا گل شاداب کسی نے
کھولا کیے منھ اور نہ دیا آب کسی نے

افسوس نہ کچھ عمر نے اکبرؑ سے وفا کی
پورے وہ جواں بھی نہ ہوئے تھے کہ قضا کی
کیا دخل ہے بندے کو مشیت میں خدا کی
ماں کہتی تھی مجھ سے علی اکبرؑ نے دغا کی
کچھ بس نہ چلا آ گئے یوں موت کے بس میں
پیدا ہوئے اور مر گئے اٹھارہ برس میں

ہوتا ہے برابر کا پسر قوت بازو
آرام جگر، راحتِ جاں، زینت پہلو
ایسا پسر ماہ لقا، صفدر و خوشرو
مر جائے تو کیا دل پہ رہے باپ کے قابو
گر پڑتے ہیں اُٹھ اُٹھ کے یہ کمزور ہیں شپیرؑ
جیتے ہیں مگر غم سے لب گور میں شپیرؑ

اٹھتی ہے کبھی دل میں کبھی ہوک جگر میں
ہے درد کبھی سینے میں اور گاہ کمر میں
رن میں کبھی جاتے ہیں کبھی آتے ہیں گھر میں
ہے دن کا اجالا، پہ اندھیرا ہے نظر میں
غل کرتے ہیں اعدا پہ سنائی نہیں دیتا
لاشہ علی اکبر کا دکھائی نہیں دیتا

یہ درد جگر ہے کہ سنبھلنے نہیں دیتا
یہ زور نقاہت ہے کہ چلنے نہیں دیتا
غم اور طرف دل کو بہلنے نہیں دیتا
رعشہ کف افسوس بھی ملنے نہیں دیتا
غم کون سا خرمن کے لیے برق نہیں ہے
پر صبر کی طاقت میں ذرا فرق نہیں ہے

آتی ہے صدا دل سے کہ طاقت نہیں مجھ میں
کہتا ہے جگر ضعف ہے، قوت نہیں مجھ میں
ہر چشم ہے گریاں کہ بصارت نہیں مجھ میں
کہتی ہے کمر درد سے حالت نہیں مجھے میں
بے مہری افلاک نے دل توڑ دیا ہے
شپیرؑ کو سب ساتھیوں نے چھوڑ دیا ہے

پیری میں یہ اندوہ ضعیفی میں یہ دکھ درد
صدمے سے رخ پاک ہے کیسر کی طرح زرد
چہرہ جو مکدر ہے، تو زلفیں بھی ہیں پُر گرد
تن کانپنے لگتا ہے، جو بھرتے ہیں دم سرد
جس پھول کے عاشق تھے وہ گلشن میں نہیں ہے
یہ حال ہے گویا کہ لہو تن میں نہیں ہے

دل کا ہے تقاضا کہ تڑپنے کی رضا دو
کہتا ہے جگر خوں مرا آنکھوں سے بہا دو
سر کھینچا ہے نالوں نے کہ گردوں کو ہلا دو
شہ کہتے ہیں یاد اب علی اکبر کی بھلا دو
مختار کا جو حکم ہو، کچھ جبر نہیں ہے
اس زخم کا مرہم کوئی جز صبر نہیں ہے

جو اہل محبت ہیں بلا اُن کے لیے ہے
صابر جو ہیں، یہ درد، دوا ان کے لیے ہے
مظلوم جو ہیں لطف خدا اُن کے لیے ہے
ہر رنج میں ایک تازہ مزا ان کے لیے ہے
سو دکھ ہوں تو ہوں محو ہیں الفت میں اُسی کے
روتے ہیں تو روتے ہیں محبت میں اسی کے

اکبرؑ تھا تو وہ کیا تھا، اگر ہم ہیں تو کیا ہیں
سو ایسے جو بندے ہوں تو خالق پہ فدا ہیں
کچھ غم نہیں گر ہم سے جدا ہیں تو جدا ہیں
یہ کس کی عنایت ہے کہ راضی برضا ہیں
خم تھا جو سر اس راہ میں فرزند نہ دیتا
کیا کرتے اگر وہ ہمیں دلبند نہ دیتا

فدیہ ہوا فرزند جواں شکر کی جا ہے
خوشنود ہے رب دو جہاں شکر کی جا ہے
لب پر نہیں فریاد و فغاں شکر کی جا ہے
گردن سے گیا بار گراں شکر کی جا ہے
جو ہم کو عطا کی تھی وہ دولت اسے پہونچی
فارغ ہوئے ہم اس کی امانت اسے پہونچی

اٹھارہ برس تک جو رہا پاس وہ دلدار
تھی یہ بھی عنایت کہ وہ ہے راحم و غفار
ہر حال میں بندے کو اطاعت ہے سزاوار
مجبور ہیں ہم اور وہ ہے، قادر و مختار
اکبر سا جواں رشک قمر کس نے دیا تھا
وہ صبر بھی بخشے گا پسر جس نے دیا تھا

جینے کا یقیں رحلت عباسؑ میں کب تھا
مر جانا برادر کا، قیامت تھا غضب تھا
اللہ پہ روشن ہے جو کچھ دل پہ تعب تھا
تڑپے نہیں یہ کس کی عنایت کا سبب تھا
بہتر تھا ہمارے لیے تنہائی کا مرنا
سب سہل ہے جب دیکھ چکے بھائی کا مرنا

داخل ہوئی خیال شہدا میں مری اولاد
جو نیک کمائی ہے وہ ہوتی نہیں برباد
سب اس پہ فدا ہیں، علی اکبر ہوں کہ سجاد
بندہ وہ ہے صاحب کی جو بھولے نہ کبھی یاد
طاعت تو ہے دشوار اطاعت تو نہ جائے
بیٹا تو گیا، صبر کی دولت تو نہ جائے

رونے سے ملیں گر علی اکبر تو میں روؤں
چھاتی سے لپٹ جائے وہ دلبر تو میں روؤں
آباد جو ہو اجڑا گھر تو میں روؤں
رونے سے یہ دولت ہو میسر تو میں روؤں
پر کھوئے ہوئے لال کو پاتے نہیں دیکھا
دنیا سے گیا جو اُسے آتے نہیں دیکھا

روئے جو مصیبت میں تو کیا ہوتا ہے اے دل
ہوتا ہے، جو قسمت کا لکھا ہوتا ہے اے دل
ہر درد کا الفت میں مزا ہوتا ہے اے دل
صابر سے رضامند خدا ہوتا ہے اے دل
مطلب ترے یہ مرحلے طے کر کے ملیں گے
جیتے ہیں تو فرزند سے اب مر کے ملیں گے

باتیں تھیں ادھر شکر کی اور صبر و رضا کی
بندھتی تھیں صفیں رن میں اُدھر اہل جفا کی
ناگاہ ہوئی خیمے میں اک دھوم بُکا کی
سمجھے شہ مظلوم کہ اصغرؑ نے قضا کی
فرمایا کہ یارب کہیں جلدی اجل آئے
تڑپا یہ دلِ زار کہ آنسو نکل آئے

ڈیوڑھی کے قریب آ کے یہ شپیرؑ پکارے
جیتے ہیں کہ اصغر سوئے فردوس سدھارے
فضہ نے کہا اے اسد اللہ کے پیارے
معصوم کا دم ہونٹوں پہ ہے پیاس کے مارے
سنبھلے ہیں کچھ اب پہلے تو گردن بھی ڈھلی تھی
جلد آئیے لونڈی تو بلانے کو چلی تھی

روتے ہوئے خیمہ میں شہ بحر و بر آئے
خوش ہو کے سکینہ نے کہا لو پدر آئے
بانو کو جو شپیرؑ اکیلے نظر آئے
چلّائی کہ میداں سے نہ اکبر ادھر آئے
لونڈی نے بڑی دیر سے دیکھا نہیں اُن کو
صاحب مرے لٹنے کی خبر کیا نہیں اُن کو

کہدے کوئی مرتے ہیں علی اصغر گلفام
لائیں، جو کہیں سے، انھیں پانی کا ملے جام
حضرت نے کہا اُن کو کسی سے نہیں کچھ کام
جاگے تھے کئی رات کے اب کرتے ہیں آرام
ہم دار محن میں ہیں، وہ گلزار جناں میں
داماندوں کی لیتا ہے خبر کون جہاں میں

سب قافلہ والوں سے وہ منھ موڑ گئے ہیں
اس عالم غربت میں ہمیں چھوڑ گئے ہیں
ہاتھوں کو دم نزع بھی وہ جوڑ گئے ہیں
تنہائی میں بابا کی کمر توڑ گئے ہیں
اپنی بھی کوئی دم میں اجل آتی ہے صاحب
تنہا ہیں جو اُن کی بھی گذر جاتی ہے صاحب

فرما کے یہ گہوارۂ اصغر پہ جھکے شاہ
دیکھا جو دم اکھڑا تو ہوا صدمۂ جانکاہ
خورشید لب بام نظر آیا جو وہ ماہ
رانڈوں کے جگر ہل گئے، اس درد سے کی آہ
چھائی ہوئی زردی تھی جو دلبند کے منھ پر
شپیرؑ نے منھ رکھ دیا فرزند کے منھ پر

بل کھائے ہوئے ہاتھ جو تکیوں سے اُٹھائے
منھ رکھ دیا، بوسے لیے آنکھوں سے لگائے
رعشہ ہوا ہاتھوں کو، قدم سرد جو پائے
دودی جو ملی نبض تو آنسو نکل آئے
کانٹے جو نظر آگئے ننھی سی زباں میں
اک درد کا نشتر تھا کہ ڈوبا رگ جاں میں

ننھے سے جو تکیہ سے ڈھلی جاتی تھی گردن
دم باپ کا رک جاتا تھا، اور کانپتا تھا تن
نیلے تھے لب سرخ جو مثل گل سوسن
روتے تھے لہو، زرد تھا شہ کا رخ روشن
چھاتی میں دھڑکتا جو دل اُس ماہ جبیں کا
صدمہ سے اچھلتا تھا کلیجہ شہ دیں کا

دیکھی جو مسوڑھوں کی کبودی تو ہوئے زرد
یہ روئے کہ تر ہو گیا شہ کا رخ پُر گرد
وہ ہچکیاں لے لے کے جو بھرتا تھا دم سرد
اٹھتا تھا کیجے میں شہ دیں کے عجب درد
پتلی جو پھری جاتی تھی اس غنچہ دہن کی
اندھیر تھا آنکھوں میں شہنشاہ زمن کی

تھا نزع میں وہ غنچہ دہن پیاس کے مارے
اینٹھی تھی زباں موت کے آثار تھے سارے
چھاتی پہ کبھی ہاتھ دھرے گاہ اُتارے
منھ کھولنا تھا پیاس میں پانی کے اشارے
دم رکتا تھا سینے میں تو ڈھل پڑتے تھے آنسو
کھل جاتی تھیں آنکھیں تو نکل پڑتے تھے آنسو

چلّاتی تھی بکھرائے ہوئے بالوں کو مادر
دولت مری لٹتی ہے اُجڑتا ہے بھرا گھر
فریاد ہے اے لخت دل ساقی کوثر
آنکھیں بھی جھپکتے نہیں اب تو علی اصغر
کیا ہو گیا اس صاحب اقبال کو میرے
ہے ہے لیے جاتی ہے اجل لال کو میرے

گودی میں لیا شاہ نے گھبرا کے پسر کو
لپٹا لیا خورشید نے چھاتی سے قمر کو
خیمے سے چلے لے کے جو اس نور نظر کو
غش آنے لگا مادر تفتیدہ جگر کو
سمجھی کہ یہ اب جا کے نہ پھر آئیں گے دن سے
فرزند چلا کیا کہ چلی جان بدن سے

اشک آنکھوں سے بہنے لگئے دل غم سے بھر آیا
گہوارۂ بے شیر، جو خالی نظر آیا
رقت کا ہوا جوش کہ منھ کو جگر آیا
رنگ اُڑنے لگا، تیر کلیجے میں در آیا
گہوارے پہ سر دھر کے جو غش کر گئی بانو
ہر بی بی پہ ثابت یہ ہوا مر گئی بانو

سب بیبیاں چلّا کے جو کرنے لگیں زاری
گھبرا کے اُٹھی، اور یہ حضرت کو پکاری
یا سبط نبیؐ تن سے چلی جان ہماری
اک لحظہ ٹھہر جائیے، میں آپ کے واری
صاحب مری آغوش کے پالے کو دکھا دو
اک بار پھر اس ہنسلیوں والے کو دکھا دو

حضرت نے کہا شوق سے بے شیر کو دیکھو
لو آئے پھر اس چاند سی تصویہ کو دیکھو
بے تاب ہو کیوں اصغرؑ دلگیر کو دیکھو
کیا صبر کیا ہے دل شپیرؑ کو دیکھو
موت آج جو ان کی ہے تو چارا نہیں صاحب
کیا لال تمہارا ہمیں پیارا نہیں صاحب

تم ماں ہو بڑے دکھ سے اسے تم نے ہے پالا
ہے حق بہ طرف گر ہو کلیجہ تہ و بالا
پر جان ہماری بھی ہے یہ گیسوؤں والا
ہر طرح مگر صبر کیا دل کو سنبھالا
خوشنود ہیں وہ عشق ہے اللہ سے جن کو
اکبر کو فدا کر کے لیے جاتا ہوں ان کو

میں ان کو نہ لے جاؤں اگر ہے تمھیں وسواس
دوری علی اکبرؑ سے ہوئی یہ تو رہیں پاس
اب تو ہے تمھاری یہی امید یہی آس
اور اس کے سوا پانی کے ملنے سے بھی ہے یاس
لوں چلتی ہے میداں میں ہوا سرد نہیں ہے
وہ لوگ ہیں واں جمع جنہیں درد نہیں ہے

دھڑکا ہے کہ بے رحم کہیں تیر نہ ماریں
شرمندہ ہوں تم سے جو یہ کوثر پہ سدھاریں
واں تیز ہیں میرے لیے تلواروں کی دھاریں
غل ہے کہ حسینؑ آئیں تو سر تن سے اُتاریں
قائل ہیں وہ اکبرؑ کے تو سجادؑ کے دشمن
ہیں مجھ سے زیادہ مری اولاد کے دشمن

نیزه علی اکبرؑ کو مرے سامنے مارا
پانی کو ترستا ہوا دنیا سے سدھارا
میں دشمن اولاد علیؑ وہ ستم آرا
اُس کو بھی کریں قتل تو کیا زور ہمارا
غم ہو کہ عبث لا کے جگر ہند کو کھویا
تم دل میں کہو باپ نے فرزند کو کھویا

برگشتہ ہے تقدیر مخالف ہے زمانا
دشوار ہے اب جا کے مرا خیمہ میں آنا
سچ کہتی ہو تم ان کا مناسب نہیں جانا
الفت ہے اگر ہم سے تو آنسو نہ بہانا
دکھ درد رنڈاپے کا بھی سہہ لیجیو بانو
جو کہنا ہو، اللہ سے کہہ لیجیو بانو

لو گود میں فرزند کو اللہ نگہاں
ہر حال میں زینبؑ کی اطاعت کا رہے دھیاں
بانوؑ نے کہا جوڑ کے ہاتھوں کو یہ اس آں
لونڈی سے خفا کچھ ہوئے میں آپ کے قرباں
یوں آپ جسے چاہیے دے جائیے ان کو
کب میں نے کہا تھا کہ نہ لے جائیے ان کو

میں بھی ہوں کنیز آپ کی یا حضرت شپیرؑ
ہر دکھ میں رضا جوئے خدا تابع تقدیر
بیتاب تھا دل کی ہو جو بے جا کوئی تقریر
ہیں آپ خطا پوشش بحل کیجیے تقصیر
فرزند کا غم ماں کے کلیجہ کو چھری ہے
صدقہ گئی یہ آتما کی آنچ بری ہے

خنجر کے تلے جس کا جگر ہو وہی جانے
اس درد کی جس دل کو خبر ہو وہی جانے
دکھ درد میں یوں جس کی بسر ہو وہی جانے
آغوش میں جس ماں کی پسر ہو وہی جانے
شب کٹتی ہے کس طرح سے دن ڈھلتا ہے کیونکر
پوچھے کوئی ماں سے کہ پسر پلتا ہے کیونکر

پہلو میں ہو یا گود میں یا چھاتی پہ سوئے
دھڑکا ہے کہ بچہ کہیں بے چین نہ ہوئے
پلتا ہے پسر ایک جو ماں عمر کو کھوئے
جس نے یہ اٹھائی ہو مصیبت وہ نہ روئے
ماں چُپ رہے اور گود سے جائے پسر ایسا
صاحب کوئی لے آئے کہاں سے جگر ایسا؟

میں آپ کے صدقہ مرے ماں باپ بھی قرباں
یہ خادمۂ خاص تو ہے تابع فرماں
خوشنود ہوں لے جائیے ان کو سوئے میداں
کچھ میں نے کہا مر گئے جب اکبر ذیشاں
ہاں صبر خدا دے یہ دعا کیجیو صاحب
نام ان کا جو اب لوں تو گلا کیجیو صاحب

شہ بولے یہ کیا کہتی ہو اے بانوئے دلگیر
والله بدل تم سے رضامند ہے شپیرؑ
دخل اس میں نہ میرا نہ تمھاری کوئی تقصیر
صاحب انھیں دریا پہ لیے جاتی ہے تقدیر
واجب ہمیں ہر حال میں خوشنودی رب ہے
اکبرؑ گئے جس جا وہیں ان کی بھی طلب ہے

لو گود میں لے کر انہیں چھاتی سے لگاؤ
بس صبر کرو اشک نہ آنکھوں سے بہاؤ
بھاری کوئی کرتا، علی اصغرؑ کو پہناؤ
اکبرؑ کے جو بچپن کا عمامہ ہو تو لاؤ
دولھا سا بناؤ کہ یہ پروان چڑھے گا
تم شکر کرو آج کہ دودھ ان کا بڑھے گا

یہ سن کے کہا ماں نے کہ آ اے مرے پیارے
سرمہ بھی دیا بال بھی سب سر کے سنوارے
کپڑے تھے جو بھاری وہ پہنائے، یہ آتارے
رو کر کہا لو جاؤ میں قربان تمھارے
جھک جھک کے جو فرزند کا منھ پاس سے دیکھا
ماں کو علی اصغرؑ نے عجب یاس سے دیکھا

مادر سے اشارا تھا کہ دنیا سے چلے ہم
افسوس کہ اس باغ میں پھولے نہ پھلے ہم
گودی میں تمھاری، چھ مہینے تو پلے ہم
اب تشنہ دہن جاتے ہیں طوبیٰ کے تلے ہم
کیوں روتی ہو کچھ رونے سے حاصل نہیں اماں
یہ دار محن رہنے کے قابل نہیں اماں

اک شور تھا اللہ نگہباں علی اصغرؑ
چلّاتی تھیں پھوپھیاں مرے ناداں علی اصغرؑ
پیاسے علی اصغرؑ میرے ذی شاں علی اصغرؑ
ماں کہتی تھی جاتے ہو میں قرباں علی اصغرؑ
چھٹتا تھا جو بھائی تو موئی جاتی تھیں بہنیں
منھ چھاتی پہ رکھے ہوئے چلّاتی تھیں بہنیں

بچے کو لیے گھر سے جو نکلے شہ والا
تھی دھوپ میں تیزی کہ ہرن ہوتا تھا کالا
نکلا تھا کبھی گھر سے نہ وہ ہنسلیوں والا
دامان عبا چہرهٔ فرزند پہ ڈالا
روتا تھا تو چھاتی سے لگا لیتے تھے شپیرؑ
ہر گام پہ دامن سے ہوا دیتے تھے شپیرؑ

یوں کہنے لگے دیکھ کے آپس میں ستمگر
یہ کیا ہے جو ہاتھوں پہ لیے ہیں شۂ صفدر
بولا کوئی ہے زیر عبا مصحف داور
تا صلح کریں ہم سے اسے بیچ میں دیکر
معلوم ہوا جنگ سے گھبرائے ہیں شپیرؑ
قرآں کو شفاعت کے لیے لائے ہیں شپیرؑ

بولا کوئی بیدرد نہیں یہ نہیں اصلا
ہے صابر و شاکر پسر حضرت زهراؑ
سادات پہ اس دشت میں ہے تیسرا فاقا
بے جاں ہوا ہوگا، کسی سیدانی کا بچا
اشک آنکھوں میں ہیں، چاک گریباں کیے ہیں
میت کسی معصوم کی شپیرؑ لیے ہیں

سُن کر یہ کلام اُن کا پکارے شۂ عادل
تم تو نہ محمد کے نہ قرآں کے ہو قائل
میت ہے نہ قرآں ہے یہ اے فرقہ جاہل
یہ مصحف ناطق کے گلے کی ہے حمائل
دیکھو مری مظلومی و اندوه و قلق کو
لے آیا ہوں زہراؑ کے صحیفے کے ورق کو

یہ چھوٹا سا سید بھی ہے مہمان تمھارا
کیا تم کو ملے گا جو اسے پیاس نے مارا
یہ فرش کی زینت ہے تو ہے عرش کا تارا
میرا بھی جگر بند ہے ماں کا بھی ہے پیارا
کچھ پانی کے بدلے تمھیں لینا ہو تو کہدو
دریا سے جو قطرہ کوئی دینا ہو تو کہدو

طالب ہو اگر زر کے تو زر لیجیو مجھ سے
قطرے کے عوض لعل و گہر لیجیو مجھ سے
پانی دو اسے خلد میں گھر لیجیو مجھ سے
خالی ہو اگر نہر تو بھر لیجیو مجھ‎ سے
معصوم ہے بے آب کبھی جی نہ سکے گا
اک جام تو یہ تشنہ دہن پی نہ سکے گا

مارا جنھیں برچھی سے انھیں کا ہے یہ بھائی
اٹھارہ برس کے تھے وہ جن کی اجل آئی
یہ لعل ہے میرا چھ مہینے کی کمائی
مر جائے گی ماں گر ہوئی اس سے بھی جدائی
بہنوں کی یہ ہے جان تو پھوپھیوں کا جگر ہے
مر جانے میں اس کے کئی جانوں کا ضرر ہے

میں یہ نہیں کہتا ہوں کہ پانی مجھے لا دو
تم آپ اسے آن کے چلّو سے پلا دو
مرتا ہے یہ مرتے ہوئے بچے کو جلا دو
لله کلیجے کی مرے آگ بجھا دو
جب منھ مرا تکتا ہے یہ حسرت کی نظر سے
اے ظالمو! اُٹھتا ہے دھواں میرے جگر سے

بجھتی نہیں جب آگ کلیجے میں لگی ہو
جانے وہی اولاد خدا نے جسے دی ہو
سوچے وہ قضا جس کے جگر بند نے کی ہو
انصاف کرے، دل پہ چھری جس کے چلی ہو
غمگیں ہو تو سوز نفس سرد کو سمجھے
جس دل میں نہ ہو درد، وہ کیا درد کو سمجھے

اولاد کی فرقت کوئی پوچھے مرے جی سے
بیٹے کی محبت کوئی پوچھے مرے جی سے
یہ دکھ یہ مصیبت کوئی پوچھے مرے جی سے
اس درد کی لذت کوئی پوچھے مرے جی سے
اک یاد الہی تو فراموش نہیں ہے
یہ جوش ہے غم کا کہ مجھے ہوش نہیں ہے

میں خوب سمجھتا ہوں کہ ہو ظلم کے بانی
یہ کیا ہے کہ پھر تم سے طلب کرتا ہوں پانی
جاں اپنی میں دیتا ہوں، جو بچ جائے یہ جانی
مرجاؤں میں، پر اس کی بجھے تشنہ دہانی
جب سوئے عدم خلق سے منھ موڑ کے جاؤں
حسرت ہے کہ دنیا میں اسے چھوڑ کے جاؤں

یہ کہہ کے اُٹھایا رخ بے شیر سے دامن
چہرے کی تجلی سے جہاں ہو گیا روشن
دیکھی جو ہیں، وہ چاند سی ڈھلکی ہوئی گردن
کیا ذکر بھلا دوست کا رونے لگے دشمن
ہر چند کہ سب ظالم و جلاد تھے اُن میں
تھرا گئے جو صاحب اولاد تھے اُن میں

کی آہ کسی نے کوئی منھ پھیر کے رویا
دامن کسی جلاد نے اشکوں سے بھگویا
ہر شخص کے اک تیر لگا قلب پہ گویا
بولا کوئی ایماں بھی گیا دین بھی کھویا
یوں پھول کوئی دھوپ میں مرجھا نہیں جاتا
بچے کا یہ عالم ہے کہ دیکھا نہیں جاتا

بولا کوئی کیا پانی کے دینے میں ضرر ہے
معصوم ہے مظلوم ہے اور تشنہ جگر ہے
بولا کوئی بچہ ہے تو ہو دھیان کدھر ہے؟
دشمن اسے سمجھو کہ یہ دشمن کا پسر ہے
پچھتائے گا کل، آج جو پانی اسے دے گا
یہ طفل جواں ہو کے عوض باپ کا لے گا

تب شمر پکارا کہ ہمیں رحم نہیں ہے
یہ غنچہ دہن کیا علی اکبر سے حسیں ہے
حضرت نے کہا یہ تو مرے دل کو یقیں ہے
اس فوج میں اک ایک شقی دشمن دیں ہے
بے صبر ہیں گو کہ گرفتار قلق ہوں
حجت نہ رہے کوئی کہ میں حجت حق ہوں

یہ سُن کے بڑھا صف سے بن کاہل بے پیر
پیاسے علی اصغرؑ کی ہوئی قتل کی تدبیر
جوڑا ستم ایجاد نے چلّے میں اُدھر تیر
چھاتی تلے بچے کو چھپانے لگے شپیرؑ
چلّاتے تھے پیہم کہ یہ کیا کرتا ہے ظالم
بچے کو جو تاکا تو خطا کرتا ہے ظالم

کب سُنتا تھا فریاد کسی کی ستم آرا
اک تیر ستم تاک نے معصوم کو مارا
ڈھلکی ہوئی گردن پہ لگا تیر قضارا
بس چونک پڑا سہم کے وہ باپ کا پیارا
اشک آنکھوں سے شبنم کی طرح رخ پہ ڈھل آئے
ننھے سے انگوٹھے بھی، دہن سے نکل آئے

گھبرا کے سری کو جو لگے کھینچنے سرور
سب خون سے کرتا بھی شلوکا بھی ہوا تر
تھرانے لگے ننھے سے وہ بازوئے انور
ڈھیلے ہوئے ہاتھوں سے کڑے پھر گئے تیور
بیتابی میں شہ بیٹھ گئے خاک پہ ہٹ کر
وہ غنچہ دہن مرگیا بابا سے لپٹ کر

ہاتھوں پہ جو مردہ اُسے شپیر نے پایا
آہِ دل مظلوم نے گردوں کو ہلایا
تھراتے ہوئے ہاتھوں پہ میت کو اٹھایا
کی عرض کہ اب تک تو میں صابر ہوں خدایا
محتاج نہ پانی کا نہ خواہاں ہوں مدد کا
طالب ہوں فقط مغفرت امت جد کا

شیعوں کے گناہوں سے مجھے ہے خطر و بیم
ناموں پہ انہیں کے ہو ثواب اس کا بھی تقسیم
آئی یہ ندا، ان پہ کسی کو نہیں تقدیم
بخشا انھیں اے راه رو جادهٔ تسلیم
گھبرا نہ انھیں اجر گراں مایہ ملے گا
فردوس میں سب کو ترا ہم سایہ ملے گا

تو بندۂ صالح ہے تو ہم صادق الاقرار
تو شافع امت ہے تو ہم راحم و غفار
ناجی میں ترے دوست ہوں کیسے ہی گنہگار
مالک ہے جہنم کا تو فردوس کا مختار
شپیرؑ نہ غم کھا تجھے ہم شاد کریں گے
شیعوں سے ترے خلد کو آباد کریں گے

سُن کر یہ صدا شاد ہوئے سبط پیمبرؐ
اصغر کو لیے آئے سوئے لاشۂ اکبر
چھوٹے کو بڑے بھائی کے پہلو میں لٹا کر
چلّائے کہ ہاتھ اپنا دھرو اے مۂ انور
بعد آپ کے ہم دشت میں پھر آج لٹے ہیں
ہشیار! کہ یہ پہلے پہل ماں سے چھٹے ہیں

جنگل ہے درندوں سے، برادر کو بچانا
گر روئیں تو بیٹا انھیں چھاتی سے لگانا
کوثر پہ جو پہونچو گے تو پیاس ان کی بجھانا
لیجیو انھیں دادی کی جو تسلیم کو جانا
مثل گل تو پیاس سے مرجھائے ہوئے ہیں
گردن نہ دُکھے تیر ستم کھائے ہوئے ہیں

فرزند کے لاشے سے یہ کہتے تھے ابھی شاہ
ہی چلنے لگے پھر تیر ستم فوج سے ناگاہ
تولے ہوئے تیغوں کو بڑھا لشکر گمراہ
آزرده ہوئی خاطر فرزند یدالله
حربے کے لیے ہاتھ جو دو ایک کے اٹھے
اک شیر سے شمشیر علی ٹیک کے اٹھے

لاشوں کو پکارے کہ خدا حافظ و ناصر
اب مرنے کو جاتا ہے یہ مظلوم مسافر
طے جلد ہوئی جاتی ہے یہ منزل آخر
دو لاکھ عدو جمع ہیں، اک جان کی خاطر
بلوہ یہ نہ دیکھا، یہ صف آرائی نہ دیکھی
افسوس کہ تم نے مری تنہائی نہ دیکھی

فرما کے یہ مرنے پہ کسا اور کمر کو
جولاں کیا اس دم فرس برق سپرؑ کو
جلوہ دیا کرار کی شمشیر دو سر کو
ہتوانس لیا حضرت حمزہ کی سپر کو
جوهر تو ادھر برق شرر بار میں چمکے
اک چار ستارے سے شب تار میں چمکے

چھیڑا جو فرس کو اسد اللہ کے پسر نے
مجرا کیا اقبال نے تسلیم ظفر نے
پہونچا دیا سر عرش پر شمشیر دو سر نے
دکھلایا عروج شب معراج سپر نے
تھا ہوش نہ پریوں کو نہ انساں کو نہ جن کو
غل تھا کہ جہاں میں شب قدر آئی ہے دن کو

الله ری چمک صاعقۂ تیغ دو سر کی
جبریل کو گردوں پہ ہوئی فکر سپر کی
گھبرا کے ادھر ثور نے ماہی کو خبر کی
بڑھنے لگے مولا تو زمیں کانپ کے سر کی
گردوں پہ تھمے مہر کو یہ تاب نہیں تھی
ذرے تھے کہیں دھوپ کہیں چھاؤں کہیں تھی

خورشید جو ڈر ڈر کے چھپا اور نکل آیا
گہ دھوپ تھی سائے پہ کبھی دھوپ پہ سایا
منھ برق نے بھی خرمن گردوں میں چھپایا
شمشیر کے شعلے کی کوئی تاب نہ لایا
غل چار طرف تھا کہ گھرے قہر خدا میں
آگ آب میں پنہاں ہوئی اور خاک ہوا میں

جب اوج دکھاتی تھی وہ تیغ دو دم اپنا
دانتوں میں پکڑتا تھا عطارد قلم اپنا
افعی بھی اُگل دیتے تھے ڈر ڈر کے ہم اپنا
اژدر بھی پہاڑوں میں چراتے تھے دم اپنا
یوں بھاگتے تھے شیر کہ دم پھول گئے تھے
دہشت تھی کہ وحشت کہ ہرن بھول گئے تھے

نعروں سے دہلتی تھی زمیں کانپتا تھا رن
وہ تند نظر قہر کی وہ غیظ کی چتون
وہ تیزی شمشیر، وہ چالاکی سوسن
وه عطر فشاں زلف سیہ وہ رخ روشن
عنبر میں یہ بو بدر میں یہ نور کہاں ہے؟
سارا شب معراج محمدؐ کا سماں ہے؟

شمشیر چمکنے میں یہ کرتی تھی اشارا
اک ضرب میں عنتر کو کیا میں نے دو پارا
وہ بحر فنا ہوں کہ نہیں جس کا کنارا
اے قوم مرے گھاٹ سے مشکل ہے اتارا
منھ پر کبھی افواج ستم چڑھ نہیں سکتی
دھارے سے مرے کشتی تن بڑھ نہیں سکتی

دنیا میں کوئی صاحب جوہر نہیں مجھ سا
سر تیز کوئی دشنہ و خنجر نہیں مجھ سا
افعی نہیں مجھ سا کوئی، اژدر نہیں مجھ سا
فولاد کے دریا کا، شناور نہیں مجھ سا
بت توڑ دیے ہیں جو سوے دیر گئی ہوں
خندق کو تو دو ہاتھ میں میں پیر گئی ہوں

خیبر کی لڑائی کی خبر کس کو نہیں ہے؟
اس قلعہ کشائی کی خبر کس کو نہیں ہے؟
اعدا کی دہائی کی خبر کس کو نہیں ہے؟
اس منھ کی صفائی کی خبر کس کو نہیں ہے؟
بے فتح تشفی کبھی میری نہیں ہوتی
سیروں جو لہو پی لوں، تو سیری نہیں ہوتی

اُس شیر کی شمشیر ہوں جو شیر خدا ہے
تلواروں سے عالم کی، مرا کاٹ جُدا ہے
قبضے میں اب اُس کے ہوں جو سلطان ہدا ہے
تمغے کی جگہ نقش فنا مجھ پہ کھدا ہے
برسوں میں مرے زخم کو مرہم نہیں بھرتا
پیروں جو لہو میں تو کبھی دم نہیں بھرتا

گردوں سے جسے حق نے اتارا ہے وہ میں ہوں
جراروں کو جس تیغ نے مارا ہے وہ میں ہوں
جس سے جگر کفر دو پارا ہے وہ میں ہوں
دریا جو زمانے میں دو دھارا ہے وہ میں ہوں
کفار کی لاشوں سے بیاباں کو بھرا ہے
اسلام کا گلشن مرے پانی سے ہرا ہے

پہچانتے تھے خوب پیمبرؐ مرے جوہر
مخفی نہیں جبرئیل امیں پر مرے جوہر
کھولے ہیں ید اللہ نے اکثر میرے جوہر
کرّار نے دیکھے ہیں مکرر مرے جوہر
ہوں دشمن جاں، جن بھی یہ سب جان گئے ہیں
جبرئیل بھی لوہے کو مرے مان گئے ہیں

اے قوم نکالے ہیں یہ بت میں نے حرم سے
اقبال سے حیدر کے محمد کے حشم سے
ایماں کے گلستاں میں ہے رونق مرے دم سے
سب سیکھے ہیں سجدے میں یہ جھکنا مرے خم سے
تھا فکر کا رشتہ جسے تسبیح کیا ہے
زنار کو ڈورے نے میرے کاٹ دیا ہے

دیکھو مجھے میں نفی عدو کے لیے لا ہوں
کھاتی ہے جو دشمن کا کلیجہ وہ بلا ہوں
قصر تن اعما کے لیے سیل فنا ہوں
کافر کے لیے درد ہوں مومن کی دوا ہوں
ناگن میں نہ ہوگی کبھی جو لہر ہے مجھ میں
چڑھ کر جو اترتا نہیں وہ زہر ہے مُجھ میں

ناگاہ بڑھے شاہ چلی تیغ چمک کے
شعلہ نے لیا لشکر ناری کو لپک کے
جنگل کی طرف دوڑ گئی آگ بھڑک کے
تھرانے لگے شیر پہاڑوں میں دبک کے
ہر سو کرۂ نار کا عالم نظر آیا
میدان بلا خیز جہنم نظر آیا

تیغ آئی چمک کر کہ قضا آئی سروں پر
یا کھولے ہوئے منھ کو بلا آئی سروں پر
لہراتی ہوئی سیل فنا آئی سروں پر
سر اڑتے ہیں جس سے وہ ہوا آئی سروں پر
دم بھر میں نہ صف تھی نہ سواروں کا پرا تھا
اعدا کا لہو تیغ کی باچھوں میں بھرا تھا

جس صف پہ چمک کر وہ گئی ڈر گئے اعدا
بس خون میں سر تا بہ قدم بھر گئے اعدا
بھاگڑ میں جدھر ششدر و مضطر گئے اعدا
بچھ بچھ گئے، پس پس گئے، مر مر گئے اعدا
مقتل میں سواروں پہ فرس ٹوٹ رہے تھے
دو ایک پہ اور پانچ پہ دس ٹوٹ رہے تھے

اک برق چمکتی تھی صف فوج ستم پر
بسمل بھی تڑپ جاتے تھے اس تیغ کے دم پر
یوں کاٹ کے دستانے کو جاتی تھی جھلم پر
جس طرح چلے تیز چھری ، نرم قلم پر
ہر شے کے اُڑا دینے میں فیاض تھی شمشیر
چار آئینۂ قرطاس تھے مقراض تھی شمشیر

سر گرتے تھے ہر بار زرہ پوشوں کے تن سے
جوشن تن کفار میں بدتر تھے کفن سے
ٹوٹی تھیں صفیں، تیغ شہ قلعہ شکن سے
آتی تھی جو زن سے تو نکل جاتی تھی سن سے
کیا روکتے ڈھالوں پہ وہ تیغ دو زباں کو
روکا ہے کبھی باغ کے پتوں نے خزاں کو

گہ ڈھال میں ڈوبی کبھی نیزے کی گرہ میں
ترکش میں کبھی، گاہِ کماں میں، کبھی زہ میں
مچھلی سی کبھی پیر گئی موج زرہ میں
اک تیغ سے تھا زلزلہ برپا کہ دمہ میں
جب کوند کے اُٹھی اسے افلاک پہ دیکھا
دیواروں کو چار آئینہ کی خاک پہ دیکھا

مقتل سے جری تیغ و سپر چھوڑ کے بھاگے
ہل چل تھی کہ بیٹوں کو پدر چھوڑ کے بھاگے
یوں روح کے طائر تن و سر چھوڑ کے بھاگے
جیسے کوئی بھونچال میں گھر چھوڑ کے بھاگے
غل تھا کہ نماز اس کی پڑھو فرض یہی ہے
اے قوم اذا زلزلت الارض یہی ہے

ریتی پہ تڑپتے ہوئے تن اُس نے دکھائے
پھولے ہوئے زخموں کے چمن اس نے دکھائے
سو رنگ تہ چرخ کہن، اُس نے دکھائے
چلنے میں قیامت کے چلن اس نے دکھائے
خود آیۂ نصرت تھی ظفر کام تھا اس کا
مفتاح طلسمات جہاں نام تھا اس کا

کس غول میں وہ صاعقۂ کردار نہ چمکی
کس فرق پہ بجلی سی وه خونخوار نہ چمکی
اس تیغ کے آگے کوئی تلوار نہ چمکی
تلوار تو کیا برق شرر بار نہ چمکی
آنچ اس کی جلا دینے میں بجلی تھی قضا کی
کہتا تھا جہنم کہ پناہ اس سے خدا کی

تن سرد ہوئے گرم ہوا موت کا بازار
جاں تن پہ گراں جنگ میں تھے دوش پہ سر بار
جب صورت مقراض اٹھی تیغ شرر بار
ابریشم خورشید مقرض ہوا ہر بار
تھراتا ہے مہر آج تلک چرخ بریں پر
ذرے یہ وہی ہیں جو چمکتے ہیں زمیں پر

اس تیغ سے تھی چار طرف مشتعل آتش
اعدا کا تن آتش جگر آتش تھا دل آتش
تھی گرمی بازار اجل سے خجل آتش
آتش پہ برستی تھی پڑی متصل آتش
ارزاں جنھیں شمشیر اجل دم نے خریدا
خود آگ کے مول اس کو جہنم نے خریدا

ہر صف کو چمک کر تہ و بالا کیا اس نے
لشکر کے اندھیرے کو اُجالا کیا اس نے
کاسے کو ہر اک سر کے پیالا کیا اس نے
خود آ گیا جب منھ پہ نوالا کیا اس نے
چار آئینہ کاٹا ہوئی حیرت کہہ و مہ کو
کڑیاں نہ ملیں کھا گئی اس طرح زرہ کو

لشکر کو ادھر سطوت شاہی نے دبایا
گر گر کے سپاہی کو سپاہی نے دبایا
تلواروں کو شمشیر الہی نے دبایا
اٹھنے لگیں ڈھالیں تو سیاہی نے دبایا
نیزوں کے بھی سر خاک پہ دہشت سے جھکے تھے
کیا چلتیں کہ تلواروں کے دم آپ رکے تھے

اس تیغ کے منھ پر کوئی جاں باز نہ ٹھہرا
پلے پہ بھی جاکر قد انداز نہ ٹھہرا
دہشت سے کوئی شعبدہ پرواز نہ ٹھہرا
اک جا قدم شمر فسوں ساز نہ ٹھہرا
کنجشک کی کیا قدر ہے شہباز کے آگے
جادو کہیں چل سکتا ہے اعجاز کے آگے؟

پھل اڑ گئے، پتا ہوئے سب برچھیوں والے
شاخوں کی طرح صاف قلم ہو گئے بھالے
دیکھے جو گل زخم پڑے جان کے لالے
تھے ہر شجر قد کی جگہ خون کے تھالے
یہ رنگ لڑائی کا بدلتے نہیں دیکھا
یوں تیغ خزاں کو کبھی چلتے نہیں دیکھا

جس صف پہ گئی زلزلہ برپا کیا اس نے
ہر قصر بدن کو تہ و بالا کیا اس نے
گرما کے جو منھ جانب دریا کیا اس نے
پانی کے نگہبانوں کو ٹھنڈا کیا اس نے
گردن پہ دم تیغ اجل دم نظر آیا
سونے سے جو چونکے تو جہنم نظر آیا

تھا شور کہ اس تیغ کا پانی نہیں سم ہے
دم بھر نہیں تھمتی ہے عجب طرح کا دم ہے
تاب اس کی نہیں جادۂ صحرائے عدم ہے
جو سر ہے، وہ اس تیغ کی محراب میں خم ہے
جنات کو ڈر ہے اسی تیغ دو زباں کا
جوہر نہ کہو دام ہے یہ طائر جاں کا

سو سو شجر باغ ستم کاٹ کے اٹھی
ہر نیزے کو مانند قلم کاٹ کے اٹھی
مغفر پہ جو چمکی تو جھلم کاٹ کے اُٹھی
بیرق کو نہ پایا تو علم کاٹ کے اُٹھی
غل تھا یہ بلا وہ ہے کہ ٹالی نہیں جاتی
گر پڑتی ہے جب برق تو خالی نہیں جاتی

جب آگئی وہ تیغ کمانوں کے برابر
مقتولوں کے تودے ہوئے شانوں کے برابر
تھے توڑ میں جو تیر سنانوں کے برابر
وہ خاک پہ غلطاں تھے نشانوں کے برابر
جا سکتے تھے گوشوں میں کہیں امن و اماں کے
موجود تھی مرکز کی طرح سر پہ کماں کے

تھی صورت شین اس لیے وہ صاحب توقیر
اسباب شجاعت کی سر آمد متقی وہ شمشیر
حلقہ تھا نہ پیکاں تھا، نہ گوشہ تھا نہ رہ گیر
کٹ جاتے تھے مثل خط باطل الف تیر
ثابت کسی سرکش کے نہ ترکش کی سری تھی
بے چلّہ کماں جو تھی، وہ نون نظری تھی

اللہ ری ہل چل کے جدا ہو گئے یک بار
گردن سے تو سر جسم سے دم ہاتھ سے تلوار
نیزے سے اَنی برچھی سے پھل، تیر سے سوفار
ہاتھوں سے کمانیں تو کمانوں سے کماں دار
سینے کی نہ دل کو نہ خبر دل کی جگر کو
تلوار تلے چھوڑ گیا باپ پسر کو

کونین میں تھا شور ثنائے شہ اکرم
کرتا تھا مباہات، خداوند دو عالم
آتی تھی یہ ہاتف کی صدا چرخ سے پیہم
احسنت ہے اے اشرف ذریت آدم
کیوں کر نہ ہو تو کس کا گل اندام ہے شپیرؑ
اس پیاس میں یہ جنگ ترا کام ہے شپیرؑ

بولے شہ والا کہ یہ سب لطف خدا ہے
میں کیا ہوں بھلا اور شجاعت مری کیا ہے
نے زیست کی خواہش نہ تمنائے دغا ہے
اب خنجر بے آب کا مشتاق گلا ہے
کچھ منھ سے نہ شکوہ غم جانکاہ میں نکلے
حسرت ہے کہ دم سجدۂ اللہ میں نکلے

یہ کہہ کے لعینوں کو پکارے شہ ابرار
لو آؤ کہ اب میان میں ہم رکھتے ہیں تلوار
یہ عصر کا ہنگام ہے، اے لشکر کفار
قاتل سے کہو تیز کرے خنجر خونخوار
تلواروں میں سجدے کے لیے کود پڑیں گے
اکبرؑ کی جوانی کی قسم، اب نہ لڑیں گے

زینبؑ نے سنی ڈیوڑھی سے جب شہ کی یہ تقریر
چلّائی کہ لو رانڈ ہوئی بانوئے دلگیر
لاؤ صف ماتم کہ نہیں بچنے کے شپیرؑ
ہے ہے پسر فاطمہؑ نے روک لی شمشیر
عابد کو جگا دو سفر اب کرتے ہیں بھائی
خود شمر ستم گر کو طلب کرتے ہیں بھائی

اب گھر سے نکلتی ہوں میں، اے بیبیو آؤ
لو فوج نے گھیرا مرے بھائی کو بچاؤ
سوتے ہیں کہاں باپ کے عاشق کو جگاؤ
سر کھول کے سب آئیں یتیموں کو بلاؤ
نرغہ مرے ماں جائے پہ ہے اہلِ جفا کا
یہ وقت ہے بن باپ کے بچوں کی دعا کا

گھبرا کے ادھر کھول دیئے بیبیوں نے سر
حضرت پہ اُدھر ٹوٹ پڑے لاکھ ستمگر
پرزے جو ہوا سر سے کمر تک تن اطہر
گھوڑے سے گرا خاک پہ فرزند پیمبرؐ
پانی کے بھی سائل نہ ہوئے برچھیاں کھا کے
قبلے کی طرف جھک گئے سجدے میں خدا کے

راوی نے یہ لکھا ہے کہ تھا چار گھڑی دن
جس وقت جھکا سجدے میں وہ خلق کا محسن
تھے عرش کو تھامے ہوئے سب عرش کے ساکن
مقتل میں کھڑے پیٹ رہے تھے ملک و جنّ
پہلو سے نہ بیٹے کے جدا ہوتی تھی زہراؑ
سب خاک پہ گر پڑتے تھے جب روتی تھی زہراؑ

جس صوت حسنؑ سے شہ دیں کہتے تھے تکبیر
ماں کہتی تھی صدقے تری آواز کے شپیرؑ
اے عابدؑ و زاہد ہے تری کون سی تقصیر
ہے ہے ترے سینے میں گڑے جاتے ہیں سب تیر
بھولے مجھے، یہ محو عبادت ہوئے بیٹا
بتلاؤ تو زینب سے بھی رخصت ہوئے بیٹا

واں شمر سے بولا پسر سعد جفا کار
سجدے میں بڑی دیر سے غش ہیں شہ ابر
سید کا نہ یاور ہے کوئی اور نہ مددگار
کیا دیر ہے جا کھینچ کے اب خنجر خونخوار
بہتر ہے اگر جلد گلا تیغ سے کٹ جائے
زینب کہیں آ کر نہ برادر سے لپٹ جائے

تھراتا ہے دل شمر کا آنا کہوں کیوں کر
اور فاطمہؑ کا خاک اڑانا کہوں کیوں کر
اس سینے کا زانو سے دبانا کہوں کیوں کر
سید کا زباں خشک دکھانا کہوں کیوں کر
بے کس ہوئے سب شیعہ امام دو جہاں کے
کاٹا گیا بیٹے کا گلا سامنے ماں کے

لے کر سر اقدس کو چلا شمر سیہ رو
وہ ہاتھ ستم گار کا اور ہائے وہ گیسو
ہاں ٹوٹ پڑے لاشہ بے کس پہ جفا جو
لٹنے لگی پوشاک تن سید خوش خو
ہتھیاروں کے لینے کو لڑے مرتے تھے ظالم
مظلوم کے لاشہ پہ گرے پڑتے تھے ظالم

بھاگا کوئی عمامہ پُرخوں کو اُٹھا کے
دستانے کوئی لے گیا شاہ شہدا کے
کھینچا کسی بے رحم نے دامن کو عبا کے
ہاتھوں سے کوئی کھولتا تھا بند قبا کے
مرکز بھی بڑے ظلم و ستم سہ گئے شپیرؑ
اس دھوپ میں عریاں پڑے رہ گئے شپیرؑ

ملبوس بدن لے گئے، سب لوٹنے والے
سینے سے مگر تیر کسی نے نہ نکالے
پہلوئے مبارک میں گڑے رہ گئے بھالے
کیوں چرخ یہ حال اس کا جسے فاطمہ پالے
شپیر کا سر نیزہ خونی کی انی پر
تف دہر پر اور خاک ہے دنیائے دُنی پر

اب تاب انیسؔ آگے سماعت کی نہیں بس
مقبول امام دو جہاں ہے یہ مسدس
یا رب! مجھے دکھلا دے مزار شہ بیکس
مر کر مرا مدفن ہو وہی ارض مقدس
پاکیزہ و طاہر، لحد پاک سے اُٹھوں
پہنے کفن اُٹھوں تو اسی خاک سے اٹھوں

MarsiyaeMarsiya
www.emarsiya.com