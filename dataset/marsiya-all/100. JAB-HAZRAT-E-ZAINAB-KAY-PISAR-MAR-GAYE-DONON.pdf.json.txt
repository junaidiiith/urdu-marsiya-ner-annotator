www.emarsiya.com
جلد اول
مرثیہ میر انیس

1
جب حضرت زینبؑ کے پسر مر گئے دونوں
تھا شور کہ پیاسے لب کوثر گئے دونوں
چھوٹے تھے مگر نام بڑے کر گئے دونوں
دربار محمدؐ میں برابر گئے دونوں
زہرؑا کی طرح عاشق اولاد تھی زینبؑ
بیٹوں کا تو ماتم تھا مگر شاد تھی زینبؑ

2
دو بیٹوں کے مرنے کی یکا یک خبر آئی
نے روئی، نہ ماتم کیا، نہ خاک اُڑائی
منھ سے نہ کہا یہ کہ لٹی کس کی کمائی
پوچھا تو یہ پوچھا کہ سلامت تو ہیں بھائی
کبھی نہ کہ دنیا سے یہ پیارے گئے کس کے
یہ بھی نہ کہا لاڈلے مارے گئے کس کے

3
فرزندوں سے ماں کو کوئی ہوتا نہیں پیارا
جن بیٹوں کی عاشق تھی اُنھیں بھائی پہ وارا
بے دم ہوئے دو لعل پہ دم اُس کے نہ مارا
پو چھا نہ کہ جنت کی طرف کون سدھارا
چادر نہ گری سر سے نہ چین آئی جبیں پر
دو شکر کے سجدے کئے جھک جھک کے زمیں پر

4
پرسے کے لئے آئیں جو سب بیبیاں باہم
فرمایا بھرے گھر میں مناسب نہیں ماتم
ہے ہے نہ کرو صاحبو کچھ مجھ کو نہیں غم
مانگو یه د عا خلق میں بھائی کا رہے دَم
کونین میں رتبے مرے پیاروں کے بڑے ہیں
میں جانتی ہوں آج وہ پروان چڑھے ہیں

5
کچھ قاسمؑ و اکبرؑ سے سوا ان کا نہ تھا پیار
کیوں روؤں سلامت رہیں دونوں مرے دلدار
سو ایسے پسر ہوں تو نثار شہ ابرار
میں شاد ہوں رحم ان پہ کرے ایزد غفّار
جب تک نہ وہ مارے گئے تھے مجھ کو قلق تھا
حق بھائی کا مجھ پر تھا تو اُن پر مراحق تھا

6
تھی مجھ کو بڑی فکر کہ کیا ہو گا الٰہی
پر دونوں نے جو بات کہی تھی وہ نباہی
مرتے نہ پسر آج تو تھی ماں پہ تباہی
میں کہتی تھی جو ہوتا تھا میدان کو راہی
سر دینے کو رن میں نہ شہ جن و بشر جائیں
میں نے تو دعا کی تھی کہ پہلے یہی مرجائیں

7
کہتے ہیں بڑا نام کیا خوب وغا کی
ہر ضرب پہ خود قبلہ عالم نے ثنا کی
سنتی ہوں اُلٹ دیں تھیں صفیں اہلِ جفا کی
میں ایسی نہ تھی کچھ یہ عنایت ہے خدا کی
ہاں صاحب ہمت تھے وفا کر گئے دونوں
حق دودھ پلانے کا ادا کر گئے دونوں

8
مرنا مجھے دونوں کا مبارک کرے الله
پائیں ظفر اُس لشکر کیں پر شہ ذیجاہ
قاسم کو تو قسمت نے دکھایا مجھے نوشاہ
اب دھوم سے اپنے علی اکبرؑ کا کروں بیاہ
تم روؤ نہ ماں ہو کے میں روئی نہیں لوگو
اکبرؑ سے زیادہ مجھے کوئی نہیں لوگو

9
جب مر چکے زینبؑ کے پسر فوج ستم میں
اور گلشن ہستی سے گئے باغ ارم میں
تاریک جہاں تھا نظر شاہ امم میں
زنیبؑ نے بُرا حال کیا بیٹوں کے غم میں
چلاتی تھی دولت مری سب لٹ گئی لوگو
پردیس میں فرزندوں سے میں چھٹ گئی لوگو

10
ان باتوں پہ زینبؑ کی حرم کرتے تھے ماتم
میداں میں مبارز طلبی کرتے تھے اظلم
کچھ مشورہ تھا اکبرؑ و عباسؑ میں باہم
قاسم کا ارادہ تھا کہ لیں رن کی رضا ہم
پر شدت گرمی سے نہ یارا تھا سخن کا
منھ ماں کا کبھی دیکھتے تھے گاہ دلہن کا

11
مادر کا اشارا تھا کہ کیا قصد ہے واری
چپکے رہو گھونگھٹ میں دلہن کرتی ہے زاری
کہتا تھا پسر جان چچا سے نہیں پیاری
کچھ آپ سفارش کریں اب ان سے ہماری
اکبرؑ کو نہ شپیرؑ کہیں اذن وغا دیں
جی جائیں، اگر یہ ہمیں مرنے کی رضا دیں

12
رخصت کا سخن منہ سے نکلتا نہ ہمارے
فرزند پھوپھی جان کے دنیا سے سدھارے
کچھ منھ سے نہیں بولتیں یہ شرم کے مارے
حوریں ہمیں غرفوں سے یہ کرتی ہیں اشارے
کیا دیکھتے ہو پیار سے صورت کو دلہن کی
اب سیر کرو اٹھ کے شہادت کے چمن کی

13
ہر چند نہیں دل کو فراق ان کا گوارا
جز خواہشِ تقدیر کچھ اس کا نہیں چارا
واللہ کہ صدمے سے کلیجہ ہے دو پارا
کس وقت میں افسوس ہوا بیاہ ہمارا
کیا راحت و آرام میں جلدی خلل آیا
باتیں بھی نہ کہیں تھیں کہ پیام اجل آیا

14
فق ہو گئی ماں سن  کے یہ فرزند کی تقریر
بانؑو نے کہا ہائے میری بچی کی تقدیر
خاموش تھی گھونگھٹ میں دلہن صورت تصویر
دولہھا کا سخن سن کے کلیجے پہ لگا تیر
چاہا کہ کہے کاش ہماری اجل آئے
کچھ منہ سے نہ نکلا مگر آنسو نکل آئے

15
جوں شمع لگی آتش غم فرق سے تاپا
رنگ اُڑنے لگا چھا گیا چہرے پہ رنڈاپا
تصویر بنی غم کی دلہن بن کے سراپا
پیشانی کا صندل بھی ہوا خاک کا چھاپا
پوشاک سے پیدا تھا کہ رنڈ سالہ ہے تن میں
کنگنے سے یہ ثابت تھا کلائی ہے رسن میں

16
آنکھوں کو رنڈاپے کا نظر آگیا سامان
سینے پہ چلی وصل میں تیغ غم ہجراں
خود ہو گئے سب گوندھے ہوے بال پریشاں
ماتھے سے ستاروں کی طرح گر گئی افشاں
وہ رشک چمن غم سے جو سر گرم فغاں تھی
ہر آہ میں سہرے کے بھی پھولوں پہ خزاں تھی

17
غم تھا کہ کوئی دم میں یہ مسند ہوئی خالی
اب سر پہ رنڈاپے کی بلا چرخ نے ڈالی
کچھ منھ سے نہ کہ سکتی تھی وہ ناز کی پالی
یہ ہونٹھ چٹائے کہ اُڑی پان کی لالی
آ پڑتے تھے اشک آنکھوں سے رخساروں پہ ڈھل کر
رہ جاتی تھی وہ مہندی گلے ہاتھوں کو مل کر 

18
زانو پہ جھکا جاتا تھا سر شرم کے مارے
سینے سے نکل جاتے تھے آہوں کے شرارے
وہ کہتی تھی اب ناک سے نتھ کوئی اُتارے
رو رو کے سکینہؑ سے یہ کرتی تھی اشارے
اس تاش کے جوڑے کو بس اب آگ لگا دو
سادے ہوں جو کپڑے وہ مجھے لاکے پہنا دو

19
کھولو اسے کنگنے سے بس اب ہا تھ اُٹھایا
کیوں ہائے یہ کنگنا مجھے اماں نے پہنایا
بیٹی کو رنڈاپے کی مصیبت میں پھنسایا
کیا ان کا بگاڑا جو دُلہن مجھ کو بنایا
مر جانے کی رخصت کے طلبگار ہیں مجھ سے
سونپا تھا جنھیں وہ بھی تو بیزار ہیں مجھ سے

20
اب ہوتی ہوں بیوہ مجھے کیا چاہئیے زیور
کالی کفنی بر میں ہو اور نیلی سی چادر
مسند مجھے اور خاک کا بستر ہے برابر
قسمت میں لکھا تھا کہ پھروں شہروں میں در در
کیا کہیئے مقدر تھا عجب واہ ہمارا
جنت کے مسافر سے ہوا بیاہ ہمارا

21
دولھا نے جو دیکھا کہ دلہن غم سے ہے مضطر
چلنے لگے سینے پہ غم و درد کے خنجر
اک آہ بھری زرد ہوا چہرۂ انور
جھک کر کہا زانو سے اُٹھاؤ تو ذرا سر
للہ نہ روؤں تمھیں سمجھاتے ہیں صاحب
کچھ بات کرو مرنے کو ہم جاتے ہیں صاحب

22
اب پھر کے نہیں آنے کے ہوتی ہے جدائی
حسرت ہے کہ آواز بھی تم نے نہ سُنائی
تقدیر نے آئینہ میں صورت تو دکھائی
پھر شان نہ اس مصحف رُخ کی نظر آئی
لب بند ہی رکھے در گفتار نہ کھولا
ان نرگسی آنکھوں کو پھر اک بار نہ کھولا 

23
کچھ بات کرو ہم سے کہ فرصت ہے بہت کم 
راحت سے خوشی سے جو گزر جائے کوئی دم
اک آن میں صحبت یہ کہاں اور کہاں ہم
ہو جائے گا شادی کا مکاں خانۂ ماتم
زندان مصیبت تمھیں رونے کو ملے گا
اور گوشتۂ تربت ہمیں سونے کو ملے گا

24
تلواروں سے واں جسم مرا ہووے گا صد چاک
لوٹیں گے عدد آن کے یاں بیاہ کی پوشاکہ
بھر جائے گی اس مانگ میں صندل کے عوض خاک
کنگنا نہ کھلے گا کہ رسن باندھیں گے سفاک
خنجر میری گردن سے کوئی دم کو ملے گا
رنڈ سالہ نہ تم کو نہ کفن ہم کو ملے گا

25
ہم چھوڑ کے تنہا نہ تمھیں گھر سے نکلتے
سائے کی طرح پاس سے اک آن نہ ٹلتے
اس گل سے کفِ یا سے سدا آنکھوں کو ملتے
کیا کیجئے ہیں تیر چچا جان پہ چلتے
سو بار ہوں صدقے تو نہ حق ان کے ادا ہوں
مظلوم کا پھر کون ہے گر ہم نہ فدا ہوں

26
انصاف کرو تم کہ عجب سخت گھڑی ہے
عمو تو اکیلے ہیں ادھر فوج کھڑی ہے
دنیا میں کسی پر بھی مصیبت یہ پڑی ہے
دل پاس تمہارے ہے ادھر جان لڑی ہے
کیا جانپے کیا وقت اجل ہووے گی مشکل
رخصت نہیں اب دو گی تو حل ہووے گی مشکل

27
اک جان ستم کش پہ عجب رنج و تعب ہے
سنتا ہوں کہ عباس کو رخصت کی طلب ہے
یاں پاس محبت ہے تو واں جائے ادب ہے
فرقت بھی قیامت ہے نہ جانا بھی غضب ہے
ہوں کس سے جدا کس پہ تصدق کروں سرکو
الفت تو ادھر کھینچے ہے اور موت اُدھر کو

28
چلاتی ہیں زہرؑا مرے گل پیر ہن آؤ
سہرا مجھے دکھلانے کو ابن حسنؑ آؤ
بابا کی صدا ہے کہ مرے صف شکن آؤ
اس بیاہ کے خلعت کو بنا کر کفن آؤ
بجھنا ہے چراغ آج محمدؐ کی لحد کا
اے لال یہی وقت ہے عمّو کی مدد کا

29
جس وقت سنی درد کی تقریر یہ ساری
تا دیر تو بولی نہ دُلہن شرم کی ماری
دولھا نے رکھا پاؤں پہ جب سرکئی باری
آہستہ کہا آہ یہ تقدیر ہماری
ابھی میں یہ بس مجھ کو نہ سمجھائیے صاحب
کیا زور مرا خیر چلے جائیے صاحب

30
ہے آپ کو منظور مرا رانڈ بنانا
راس آیا نہ صاحب کو مجھے بیاہ کے لانا
آنا مرا اور آپ کا سر دینے کو جانا
روکوں تو کہو گے مرے کہنے کو نہ مانا
اتنا تو کہے جاؤ کہ کب ہوگی ملاقات
دولہا نے کہا حشر میں اب ہوگی ملاقات 

31
کبار نے کہا میں تمھیں واں پاؤں گی کیوں کر
وہ بولے کہ آنا طرف چشمۂ کوثر
ہو گا وہیں پیاسا شہ مظلوم کا لشکر
زہرؑا بھی وہیں ہوں گی وہیں ہوں گے پیمبر
صف ہوگی فرشتوں کی در باغ ارم تک
حوریں تھیں پہونچائیں گی فردوس میں ہم تک

32
فرما کے یہ مسند سے جو اٹھا وہ خوش اقبال
بولی نہ دلہن کچھ پہ ہو اماں کا عجب حال
چلائی کہ مرنے کو چلا ہائے مرا لال
فریاد ہے مجھ رانڈ کی کھیتی ہوئی پامال
پردیس میں چھوڑے چلے جاتے ہیں دامن کو
اے بیبیو روکو کوئی فرزند حسنؑ کو

33
واں پرسے کو زینبؑ کے جو تھے جمع حرم سب
غل پڑ گیا لو اور قیامت یہ ہوئی اب
کبرؑا کو رنڈاپے سے بچا لیجو یارب
بیٹھا نہ گیا اٹھ کے لگی بیٹے زینبؑ
بیٹی کے لئے غم سے ہوئی جاتی تھی بانؑو
بچے کو لئے گود میں تھراتی تھی بانؑو

34
سب خیمۂ قاسم میں جو آئے بہ دل زار
دولہا نظر آیا انھیں باندھے ہوئے ہتھیار
رخصت ہوا مادر سے یہ کہہ کر وہ دل افگار
اس وقت رہیں آپ ذرا ان سے خبردار
جو بات مناسب ہو وہ سمجھائیو ان کو
لاش آئے جو میری تو نہ دکھلائیو ان کو

35
ڈیوڑھی پہ یہ تقریر کھڑے سنتے تھے سرور
عباسؑ سے فرمایا کہ اے جان برادر
قائم سے بھی لو ہم کو چھڑاتا ہے مقدر
رانڈ اب ہوئی اک رات کی بیاہی مری دختر
اب صبر ہو کیوں کر دلِ مضطر سے ہمارے
بھائی کی بھی اولاد چلی گھر سے ہمارے

36
بس اتنے میں قدموں پہ گرا آن کے نوشاہ
کی عرض کہ مرنے کی رضا دیجئے اللہ
لپٹا کے گلے سے اسے شبیرؑ نے کی آہ
فرمایا کہ رخصت ہے بڑا صدمہ جانکاہ
پر خیر چچا بیکس و مجبور ہے بیٹا
جاؤ یہی اللہ کو منظور ہے بیٹا

37
میں دیکھتا تھا تم کو جو یاد آتے تھے بھائی
گویا کہ ہوئی آج برادر سے جدائی
ما تم بھی دکھایا ہمیں شادی بھی دکھائی
تم مرنے چلے اور نہ ہماری اجل آئی
کیا جانتے تھے ہاتھ سے یوں کھوئیں گے تم کو
تم ہم کو نہ روؤ گے ہمیں روئیں گے تم کو

38
مرنے چلے جب شان سے چلنے کے دن آئے
سائے میں پلے دھوپ میں جلنے کے دن آئے
مرجھائے جو سبزے کے نکلنے کے دن آئے
رت پھر گئی جب پھولنے پھلنے کے دن آئے
افسوس مزا عالم فانی کا نہ دیکھا
کچھ تم نے ثمر باغ جوانی کا نہ دیکھا

39
صدقے ہو چچا پاس تو آؤ مرے پیارے
بتیاب ہے دل گرد پھروں گا میں تمھارے
وہ پاؤں پہ حضرت کے جھکا شرم کے مارے
لپٹا کے گلے سے شہِ والا یہ پکارے
دے صبر الٰہی کہ قرار آئے جگر کو
امت پہ فدا کرتا ہوں بھائی کے پسر کو

40
بیٹی کے رنڈاپے کا بھی کچھ مچھ کو نہیں غم
خوشنود اگر تو ہے تو شادی ہے یہ ماتم
ہے لطف ترا زخم جگر کا مرے مرہم
مقبول مری نذرہ ہو اے خالق عالم
ہر چند کہ ہدیہ ہے یہ کیا اور میں کیا ہوں
سو بار جیوں مر کے تو سو بار فدا ہوں

41
یہ کہہ کے کیا چاک بھتیجے کا گریباں
فرمایا کفن ہے یہی پوشاک مری جان
ماں ڈیوڑھی پہ چلائی کہ اللہ نگہباں
کس شان سے گھوڑے پہ چڑھے قاسمِ ذیشاں
مقتل میں جو ضیغم کی طرح نعرہ زن آئے
تھا شور کہ بھائی کی مدد کو حسنؑ آئے

42
دی ان کی رضا شاہ نے جب ابن حسنؑ کو
اک عید ہوئی مرنے کی اُس غنچہ دہن کو
شیرا نہ ٓچلا تیغ بہ کف خیمے سے رن کو
اعدا نے کہا دیکھ کے اس رشک چمن کو
نور حسنی چہرہ زیبا سے عیاں ہے
ہم شوکت و شان اسد اللہ یہ جواں ہے

43
شمع حرم لم یزلی تھا قد بالا
پایا یہ کہاں ماہ دو ہفتہ نے اُجالا
شانے پہ کماں بر میں زرہ ہاتھ میں بھالا
اک حسنُ کی تصویر تھا وہ گیسوؤں والا
نقشہ کسی انساں کو اگر دے تو حق ایسا
عالم کے مرقع میں نہیں اک ورق ایسا

44
تھا صولت و شوکت سے لعینوں کا جگر آب
لڑنا تو کجا آنکھے ملانے کی نہ تھی تاب
چہرے کی لطافت پہ تصدق گل شاداب
غیرت سے اُڑا جاتا تھا رنگ رخ مہتاب
حق نے رخ روشن کو عجب نور دیا تھا
خورشید نے بھی شرم سے منہ پھیر لیا تھا

45
حیران تھا لشکر یہ ملک ہے کہ بشر ہے
گیسو ہے کہ ہالہ ہے جبیں ہے کہ قمر ہے
یہ ابروؤں کی بیت ہے یا حسنُ کا گھر ہے
پلکیں ہیں کہ سر پنجۂ شہباز نظر ہے
یاں دیدۂ آہو بھی نگاہوں سے گرے ہیں
آنکھیں ہیں کہ دو شیر نیتاں میں پھرے ہیں

46
بولا کوئی بے درد کہ لڑکا ہے یہ جانباز
نکلا ہے نہ سبزہ، نہ مسیں ہیں ابھی آغاز
تیور میں مگر شیر کی چتون کا ہے انداز
برگشتہ ہے اس سے فلک تفرقہ پرواز
آتی ہے مہک بیاہ کے پھولوں کی بدن سے
کس وقت میں دولہا کو چھڑاتا ہے دلہن سے

47
گزری جو سب عقد تو قسمت نے رلایا
ہم جاگے تھے خوشی میں مگر آرام نہ پایا
قسمت نے اُسے مسند شادی سے اُٹھایا
مرنے کے سوا اور بنے کو نہ بن آیا
دیکھا ہے دلہن کو جو محبت کی نظر سے
اب دیکھتے ہیں خیمے کو حسرت کی نظر سے

48
حسنُ حسنؑ و شان حسینی ہے نمودار
کیا بیاہ کے جوڑے پہ بھلے لگتے ہیں ہتھیار
ہے دست حنائی میں عجب شان سے تلوار
کرتی ہے زرہ خوبی اندام کو اظہار
باندھا ہے کمر بند شہِ عقدہ کشا کا
عمامہ ہے سر پر حسنؑ سبز قبا کا

49
فانوس میں ہے شمع کہ ہے رخت بدن میں
رخساروں پہ گیسو ہیں کہ ہے چاند گہن میں
ہر شخص کی آنکھوں کو چکا چوند ہے رن میں
سہرے میں یہ چہرہ ہے کہ سورج ہے کرن میں
تڑپے گا وہ تربت میں جگر بند ہے جس کا
کیا گزرے گی اس ماں پہ یہ فرزند ہے جس کا

50
رخسارۂ روشن ہیں کہ دو آئینہ نور
ٹہرے نہ کبھی جن کی صفا پر نظر حور
بینی کی ضیا پائے کہاں شمع سر طور
گر لب کو کہیں لعل تو یہ عقل سے ہے دُور
وہ سنگ ہے پھر سنگ میں گویائی کہاں ہے
گویائی بھی یک سو پہ مسیحائی کہاں ہے

51
غنچوں نے کہا پائے لب ایسے دہن ایسا
باتوں میں مزہ قند کا شیریں سخن ایسا
ہے عکس سے ملبوس گلابی بدن ایسا
غل تھا کہیں دیکھا نہیں گل پیرہن ایسا
انداز سراپا سے عجب لطف ملا ہے
جنت کا چمن سامنے آنکھوں کے کھلا ہے

52
یوسف نے یہ ترکیب یہ صورت نہیں پائی
یہ بو، یہ صباحت، یہ ملاحت نہیں پائی
ہے سرد بھی خوش قد، پہ یہ قامت نہیں پائی
گل نے یہ لطافت، یہ نزاکت نہیں پائی
گلدستۂ عالم ہے کہ مجموعہ ہے تن کا
دولہا کا پسینہ ہے کہ ہے عطر دُلہن کا

53
آنکھیں وہ غزالان ختن جن پہ تصدق
رخسار وہ نازک کہ چمن جن پہ تصدق
لب ایسے کہ سو لعل یمن جن پہ تصدق
دانت ایسے کہ درُ ہائے عدن جن پہ تصدق
دانتوں سے لڑائے کوئی موتی کی لڑی کو
ہو جائیں گے یا قوت کے نگ کوئی گھڑی کو

54
دیکھیں تو صفائی کو ذرا صاحب انصاف
یہ شمع تجلّی ہے کہ ہے گردن شفاف
شانوں کی ہے شوکت سے عیاں شان حسؑن صاف
ہاتھوں کے ید اللہ سے پوچھے کوئی اوصاف
پنجے کے کئے ہیں نہ کلائی کے لئے ہیں
یہ انگلیاں سب عقدہ کشائی کے لئے ہیں

55
ہر چند کہ ملبوس میں مستور ہے سینہ
روشن صفتِ روشنیٔ طور ہے
ظاہر ہے کہ اک آئینہ نور ہے سینہ
اللہ کے اسرار سے معمور ہے سینہ
نے بدر میں یہ نور، نہ یہ مہر میں ضو ہے
تکمہ تو ستارا ہے گریباں مہ نو ہے

56
باریک ہے کیا ذہن میں وصف کمر آئے
سو رنگ سے باندھیں اسے جوشے نظر آئے
یہ فکر رسا جائے کہاں اور کدھر آئے
ممکن ہی نہیں یہ کہ عدم کی خبر آئے
واں پیک خرد حکم رسائی نہیں دیتا
یاں تار نظر ہے کہ دکھائی نہیں دیتا

57
ثابت قدمی میں کوئی اس کا نہیں ہمسر
ٹل جائے زمیں پر یہ نہیں ہٹنے کا صفدر
ہے اس کے لئے کاہ سے کم کوہ کا لشکر
جانباز ہے لخت جگر حیدؑر صفدر
زور ان کا کسی جنگ میں گھٹتے نہیں دیکھا
پیچھے کبھی اس قوم کو ہٹتے نہیں دیکھا

58
اتنے میں رجز پڑہنے لگا قاسؑم نوشاہ
آگاہ ہو ، آگاہ ہو ، آگاہ ہو، آگاہ ہو
دادا ہے ہمارا اسد اللہ ید الله
عمّو ہیں حسینؑ ابن علیؑ سیّد ذیجاه
میں لخت دل فاطمہؑ کا لخت جگر ہوں
پانی میں جسے زہر دیا اس کا پسر ہوں

59
دادی شرف آسیہؑ و مریمؑ و سارا
وہ خود نور سے اپنے جسے خالق نے سنوارا
میں ہوں فلکِ صبر و شرافت کا ستارا
روشن ہے نسب صورت خورشید ہمارا
حیدؑر سے جُدا ہیں نہ پیمبؑر سے جدا ہیں
قرآن سے ثابت ہے کہ ہم نورِ خدا ہیں

60
سب جانتے ہیں پنجتن پاک کا رتبا
آدمؑ سے کیا پہلے خدا نے انھیں پیدا
کی شیر خدا نے مدد حضرت موسی
تھا طور پہ بھی نور محمدؐ ہی کا جلوا
داخل سخن اپنا یہ تعلّی میں نہیں ہے
روشن ہے کہ تکرار تجلّی میں نہیں ہے

61
عالم میں بزرگ اپنے نمودار رہے ہیں
اب اسلام کی رونق کے طلبگار رہے ہیں
ہر جنگ میں سردینے کو تیار رہے ہیں
مشکل میں رسولوں کے مددگار ہے ہیں
کام آتے ہیں ہر دکھ میں یہ ہے کام ہمارا
آفت سے چھٹا جس نے لیا نام ہمارا

62
ہم صاحب شمشیر ہیں ہم شیر جری ہیں
ہم بندۂ مقبول ہیں عصیاں سے بری ہیں
دنیا سے کوئی دم میں عدم کو سفری ہیں
کیا سمجھیں جو وہ مست مئے بے خبری ہیں
دیوے گا خدا داد جو بیداد کرو گے
بھولے ہو ابھی تو یہ بہت یاد کرو گے

63
جان و دل زہرؑا کے عبث در پئے جاں ہو
میں سمت کو ہہکے ہوئے پھرتے ہو کہاں ہو
افسوس کہ جو مصحف ناطق کی زباں ہو
سب پانی پیئں اور وہی تشنہ دہاں ہو
ہیں سیکڑوں تیغیں علم اک جان کی خاطر
دنیا میں یہی ہوتی ہے مہمان کی خاطر

64
سیّد نے جو کی ہو کوئی تقصیر تو کہہ دو
جوڑا ہو کماں میں جو کوئی تیر تو کہہ دو
چھینی ہو کسی شخص کی جاگیر تو کہہ دو
امت پہ بھی کھینچی ہو شمشیر تو کہہ دو
تم لوگوں نے کسی روز نہیں جبر کیا ہے
اس صابر و شاکر نے سدا صبر کیا ہے

65
حق چھین لیا بعد پیمبؑر وہ نہ بولے
پہلو پہ گرا فاطمہؑ کے در وہ نہ بولے
شمشیر سے زخمی ہوئے حیدؑر وہ نہ بولے
ٹکڑے ہوا سم سے دل شپر وہ نہ ہو لے
دم دیتے تھے بھائی پہ ولے دم نہیں مارا
جب تیر جنازے پہ چلے دم نہیں مارا

66
آمادہ تھے مر جانے پہ سب ہمدم و یاور
فرمایا کہ اُمت سے لڑائی نہیں بہتر
تابوت پہ بابا کے لگے تیر جو ستّر
لے جا کے انھیں دفن کیا ان کے برابر
کیا صبر ہے دو بھانجے بے جان پڑے ہیں
اس دن کی طرح آج بھی خاموش کھڑے ہیں

67
تم یہ نہ سمجھنا کہ وہ ہیں جنگ سے عاری
باعث ہے فقط یہ کہ ہے اُمت انھیں پیاری
ہے غیظ ہمارا غضب ایزد باری
جبریلؑ سے رُکتی نہیں تلوار ہماری
جن روزوں میں دادا سے مرے جنگ ٹھنی تھی
دہشت سے بنی جان کی جانوں پہ نبی تھی

68
وہ طاہر و اطہر ہوا گر معرکہ آرا
معلوم ہو حملہ اسد اللہ کا سارا
آگاہ ہو کس طرح کہو عمرو نے مارا
صمصام کا اک وار ہوا کس کو گوارا
اللہ گر اک دم کو وہ صمصام علم ہو
ہر روح کو اس دم ہوس ملک عدم ہو

69
سردار امم محرم اسرار محمدؐ
مہرو اسد اللہ کا دلدار محمدؐ
دلدار و دل آرام مددگار محمدؐ
ممدوح ملک مالک سرکار محمدؐ
سرور کہو اسلام کا اُس مالک کل کو
آرام دو اک دم دل سردار رسل کو

70
کس کا اسد اللہ سا ہوا والد مرحوم
حلال مہم مالک کل طاہر و معصوم
صدر دوسرا رحم دل و سرور مہموم
آسودہ ہو ہر سالک و گمراہ وہ محروم
معصوم کا دلدار ہو سالار آمم ہو
اولاد کا اس عالم و عادل کو الم ہو

71
اس طرح کا والا مہم اس طرح کا سردار
اس طرح کا عالم کا ممد اور مددگار
وہ مصدر الہام احد محرم اسرار
وہ اصل اصول کرم داور دادار
حاصل اگر ایک مرد دل آگاہ کو مارا
مارا اگر اس کو اسد اللہ کو مارا

72
قبضے پہ اگر ابنِ علیؑ ہاتھ دھرے گا
دیکھیں گے سینے کو سپر کون کرے گا
اک دم میں یہ میدان ستم خوں سے بھرے گا
جو تیغ سے بچ جائے گا دہشت سے مرے گا
لشکر کو الٹ دیں کے انھیں غیظ جب آیا
تیغ اسد اللہ کھنچی اور غضب آیا

73
اُن کا تو ہے کیا ذکر اگر حکم وغا دیں
والله غلام ان کے ابھی تم کو بھگا دیں
ضرب اسد اللہ کا انداز دکھا دیں
سو سو کے سر اک دم میں تنوں پر سے اڑا دیں
اک ان میں سے میں آیا ہوں جرأت مری دیکھو
سن دیکھو مرا اور شجاعت مری دیکھو

74
کیا دیر ہے منہ پر مری شمشیر کے آؤ
دیکھوں تو بھلا کچھ ہنر جنگ دکھاؤ
بولا پسر سعد سواروں سے کہ جاؤ
ہاں قاسؑم نوشاہ کا سرکاٹ کے لاؤ
داماد کا دو داغ امام مدنی کو
ٹھنڈا کرو تیغوں سے چراغ حسنی کو

75
باتوں پہ نہ جاؤ سخن ان کے ہیں اثر دار
پیچھے نہ ہٹے پاؤں دم جنگ خبر دار
پھل پائیں گے اس سرو کے کاٹے سے تبردار
سر لائے گا جو اس کا کروں گا اُسے سردار
نیزوں سے جو بچ جائے تو شمشیر سے مارو
شمشیر نہ کھائے تو اسے تیر سے مارو

76
دریا کی طرح فوج کو جنبش ہوئی اک بار
تیغوں کی اُٹھی موج میان صف کفار
ڈھالوں کا ہوا ابر سیہ رن میں نمودار
بدلی جو ہوا پڑنے لگی تیروں کی بوچھار
بیٹھا وہ جری تیغ بہ کف اہل جفا میں
بجلی سی لگی گوند نے ڈھالوں کی گھٹا میں

77
اب برق اجل فوج ستمگار پہ آئی
تیغ آئی کہ آفت سر کفار پہ آئی
آری کیا اُس کو بھی جو تلوار پہ آئی
دو ہو گیا اسوار تو رہوار پہ آئی
راکب نہ گرا تھا ابھی شبرنگ کے نیچے
یہ زمین کے اوپر سے گئی تنگ کے نیچے

78
جو جنگ کے قابل تھے ہوئے وہ نہ مقابل
تھراتے تھے سینوں میں جگر کانپتے تھے دل
تلوار کا پانی تھا کہ تھا زہر ہلاہل
کیا لڑتے کہ خود قتل ہوئے جاتے تھے قاتل
مہلت نہ ٹھہرنے کی نہ دم لینے کی مہلت
مل جاتی تھی ہاں راہ عدم لینے کی مہلت

79
نو شاہ نے پائی تھی عجب ہمت عالی
حملہ کیا جس صف پہ وہ صف ہو گئی خالی
تلوار نے آفت سر کفار پہ ڈالی
لڑنے کے لئے تیغ و سپر جس نے سنبھالی
تلوار کا آنا ہوا ثابت نہ لعیں پر
دو ٹکڑے نظر آئے برابر سر زیں پر

80
اک حملے میں آخر ہوئی پہلے صف اول
وہ ہاتھ چلے تھے کہ اُدھر پڑ گئی ہل چل
اعدا کا گھٹا زور پھٹا ڈھالوں کا بادل
سر کٹ گئے یہ ہرچھیوں بھالوں کو ملا پھل
بھالے سے جو بن مارے نہ دشمن کو پھرے تھے
اک نیزہ سر اُن لوگوں کے کٹ کٹ کے گرے تھے

81
سہمے یہ کماندار کہ رخ جنگ سے پھرا
چلائے کہ حلقے میں ہمیں موت نے گھیرا
تھا غیظ سے نوشاہ کی آنکھوں میں اندھیرا
نعرہ تھا کہ ہاں وار کوئی روکے تو میرا
میں دست بہ قبضہ ہوں وہ جانباز کہاں ہیں
گوشوں سے تو نکلیں قدر انداز کہاں ہیں

82
تھا مضطر و حیراں پسر سعد ستمگر
پیہم یہ خبردار خبر دیتے تھے آکر
سرداروں کے سرکٹ گئے پسپا ہوا لشکر
دریا تلک آ پہونچا ہے لختِ دل شپیرؑ
اس شیر غضبناک کو ٹوکا نہیں جاتا
سب کہتے ہیں بجلی کو تو روکا نہیں جاتا

83
کس طرح سے اس صاعقہ کردار کو روکیں
کس ڈھال پہ شمشیر شرر بار کو روکیں
سو بجلیاں گرتی ہیں گر اک وار کو روکیں
تلوار کو روکیں کہ وہ رہوار کو روکیں
دونوں کا بدن آب اور آتش سے بنا ہے
اک برق جندہ ہے تو اک سیل فنا ہے

84
گھبرا کے کہا اس نے کہ ارزق کو بلالا
آیا وہ جفا کار سنبھالے ہوئے بھالا
بولایہ عمر ہو گیا لشکر تہ و بالا
گھوڑے کو مگر تو نے پرے سے نہ نکالا
جا کر کوئی اس صفدر و جرار کو مارے
نزدیک ہے آکر کسی سردار کو مارے

85
ہر سال تجھے ملتا ہے اسپ و زر و انعام
سردار کے کام آکہ شجاعوں کا یہ ہے کام
شہرہ تری شمشیر کا ہے روم سے تا شام
دولہا کو مٹا دے تو بڑا ہوگا ترا نام
شور آب دم تیغ کا اس کے لبِ جو ہے
گریاں تلک آیا تو نہ پھر میں ہوں نہ تو ہے

86
سالاریٔ لشکر ہے ترے نام پہ مرقوم
ہے چار طرف آج شجاعت کی تری دھوم
رستم سے سوا جنگ کے فن ہیں تجھے معلوم
تو جا تو ہو بے سر پسر سیّد سموم
داماد کا غم دے شہ اوارہ وطن کو
دیکھا نہیں سر پیٹتے اک شب کی دلہن کو

87
یوں کہنے لگا چیں بہ جبیں ہو کے وہ مغرور
لڑکے سے لڑوں میں یہ تری عقل سے ہے دور
اس فوج پہ توگو کہ حکومت پہ ہے معمور
یہ ننگ کسی طرح نہ ہوگا مجھے منظور
مارا ہے ہزاروں کو مری دھاک ہے سب میں
ہو جاؤں گا بد نام شجاعان عرب میں

88
مجھ سا کوئی عالم میں نہیں اور جواں مرد
ہوں رستم و سہراب و نریماں کا ہم آورد
جلّاد فلک کا ہے مرے خوف سے منہ زور
پٹکوں جسے میداں میں زمین سے نہ اُٹھے گرد
پھٹ جائے کلیجہ جو سناں گیو کو ماروں
سرمہ ہو گر اک گرز گراں دیو کو ماروں

89
تابندہ ہو رستم مرے آگے یہ نہیں تاب
پنجے میں جو پکڑوں نہ چھٹے گردن سُہراب
چھیدوں دل ارجن جو کروں تیر کو پرتاب
تلوار کو کھینچوں تو جگر شیر کا ہو آب
اس طفل سے کیا جنگ کا آہنگ کروں میں
میداں میں حسینؑ آئیں تو ہاں جنگ کروں میں

90
بولا یہ پسر سعد کہ اس طفل کو پہچان
یہ شیر کا فرزند ہے لڑکا نہ اسے جان
رہتا ہے لڑکپن سے انھیں جنگ کا ارمان
جانباز ہیں مر کر بھی نہیں چھوڑتے میدان
جب تیغ کھینچے ان کی تو سر تن سے جدا ہیں
یہ ہاشمی و مطلبی قہر خدا ہیں

91
انکھ ان کی جھپکتی نہیں لاکھوں سے دم حرب
نے خوفِ بلا ان کو نہ رنج و الم و کرب
اوروں کے نہ سو وار نہ ان لوگوں کی اک ضرب
ایسا کوئی جرٔار نہیں شرق سے تا غرب
سرلاکھوں اُتر جاتے ہیں چڑھتے ہیں جو رن پر
تلواریں بھی کھاتے ہیں تو ہنس ہنس کے بدن پر

92
اس شیر کے فرزند کے فرزند ہیں یہ شیر
اللہ نے بھیجی ہے جسے عرش سے شمشیر
تلوار کھینچی ان کی تو لاشوں کے ہوئے ڈھیر
یہ سب سے زبر دست ہیں اور ان سے ہیں سب زیر
ہم لوگوں کی ہے موت جو زندہ ہیں یہ غازی
گر تیغ نہ ہو شیر درندہ ہیں یہ غازی

93
آنکھ ان سے دم جنگ ملائی نہیں جاتی
بگڑیں تو کوئی بات بنائی نہیں جاتی
فاقوں میں بھی ہاتھوں کی صفائی نہیں جاتی
رستم سے بھی ضرب ان کی اٹھائی نہیں جاتی
بعضے جو حُسینی ہیں تو بعضے حَسَنی ہیں
تلوار کے مالک ہیں شجاعت کے دھنی ہیں

94
سرکش کو قدم آگے بڑہانے نہیں دیتے
سوفار کو چلے سے ملانے نہیں دیتے
لڑنے میں سپر چہرے پہ لانے نہیں دیتے
بھاگئیں تو کہیں بھاگ کے جانے نہیں دیتے
یوں آتے ہیں دشمن پہ یہ گھوڑے کو ڈپٹ کر
شیر آتا ہے جس طرح سے آہو پہ جھپٹ کر

95
گو طفل ہیں پر تیغ زنی ورثہ ہے ان کا
یہ بطن سے مادر کے جری ہوتے ہیں پیدا
جانباز ہیں ایسے کہ نہیں جان کی پروا
بڑھ بڑھ کے ہزاروں سے وغا کرتے ہیں تنہا
طفلی میں جوانوں کے کیے کام علیؑ نے
گہوارے میں اژدر کو بھی چرا ہے کسی نے

96
ارزق نے کہا گر چہ تری راست ہے گفتار
پر میں نہ لڑکے پہ کبھی کھینچوں گا تلوار
قتل اس کا ہے منظور تو ہیں میرے پسر چار
روئیں تن و زور آورد نام آور و جرّار
ماہر ہے ہر اک میری طرح جنگ کے فن کا
سر کاٹ کے لے آئیں گے فرزند حسنؑ کا

97
یہ کہ کے بڑے بیٹے سے ظالم نے کہا جا
ہاں تیخ سے اس طفل کا سر کاٹ کے لے آ
تو زور میں بے مثل شجاعت میں ہے یکتا
یہ سن کے جفا جو نے لیا ہاتھ میں نیزا
جولاں کیا گھوڑے کو پرے سے جو نکل کے
بھاگے ہوئے بولے کہ چلا منہ میں اجل کے

98
بجنے لئے طبل و دف و نقارۂ و قرنا
کڑکا ہوا نکلے وہ جواں ہو جسے مرنا
دیتا ہے شجاعوں کو مزا خون میں بھرنا
ہاں تابہ ابد نام رہے آج وہ کرنا
غیرت کی ہے جا نام بزرگوں کے بڑے ہیں
یاں ثمر و عمر واں شہ مظلوم کھڑے ہیں

99
نیزے کا ستمگار نے آتے ہی کیا وار
قاسؑم اُسے روکر کے پکارے کہ خبردار
پھر گھوڑے کو چمکا کے جو آیا وہ جفا کار
بجلی سی ادھر سے بھی چلی تیغ شرر بار
روکے کسے ظالم کبھی یاں تھی کبھی واں تھی
نیزے کو جو دیکھا تو نہ بوری نہ سناں تھی

100
تلوار کا ظالم نے کیا وار جھپٹ کر
خالی دیا اس وار کو نوشاہ نے ہٹ کر
دولہا نے جو حربہ کیا گھوڑے کو پٹ کر
دستانے بھی ساعد بھی گرے تیغ سے کٹ کر
نے تیغ نہ پنجہ، نہ کلائی نظر آئی
اک ہاتھ میں ہاتھوں کی صفائی نظر آئی

101
سر پر سے گرا خود ہٹا وہ جو جھجک کر
تھے بال بڑے کھل گئے چہرے پہ لٹک کر
قاسؑم نے لپیٹا اسے پنجے میں لپک کر
سر سے ہوا اونچا تو دیا گھوڑے پہ چکّر
سمجھا تھا وہ کچھ چرخ نے کچھ اور دکھایا
گردش نے زمانے کی نیا دور دکھایا

102
ازرق کو زمانہ تہ و بالا نظر آیا
دن چشم ستمگار میں کالا نظر آیا
سب کو رُخ قاسم کا اُجالا نظر آیا
یہ چاند نظر آئے وہ ہالا نظر آیا
حیران تھے قوت پہ ملک ابن حسنؑ کی
اس زور سے ٹپکا کہ زمیں ہل گئی رن کی

103
اک بھائی کے مرتے ہی بڑھا دوسرا بھائی
اس نے بھی لڑائی میں بہت جان لڑائی
مہلت نہ مگر ہاتھ سے نوشاہ کے پائی
آیا وہ اُدھر سے کہ ادھر سے اجل آئی
ڈھونڈھا کیے قاسؑم بھی کہ کیا ہو گیا دشمن
اک برق سی چمکی کہ فنا ہو گیا دشمن

104
 فرزند سوم فوج سے نکلا صفت شیر
تھا بھائیوں کے غم سے جہاں آنکھوں میں اندھیر
دولہا سے رہی ردّ و بدل تیروں کی تادیر
تھا گر چہ زبردست پر قاسؑم نے کیا زیر
وار اپنا یہ کرتے تھے جو وار اس کا بچا کر
رہ جاتا تھا غصے سے وہ ہونٹوں کو چبا کر

105
لب پر جو اُدھر بے ادبانہ سخن آیا
سنتے ہی اُدھر غیظ میں ابن حسنؑ آیا
اس وقت کوئی توڑ نہ ظالم کو بن آیا
بالائے وہاں نیزۂ دندان شکن آیا
جال بہر سفرتن کی سرا سے نکل آئی
نیزے میں زباں چھد کے قفا سے نکل آئی

106
نیزے کو دبایا تو فرس سے اُبھر آیا
سیدھا جو کیا ہاتھ تو بالائے سر آیا
مچھلی سا پھریرے میں تڑپتا نظر آیا
قاسؑم نے کہا نخل وغا میں ثمر آیا
تلوار کو امت کے جو سردار پہ کھینچا
خلاق دو عالم نے اُسے وار سے کھینچا

107
چوتھے کی طرف دیکھ کے قاسؑم یہ پکارے
تو آ کہ وہ تینوں تو جہنم کو سدھارے
تلوار علم کر کے چلا طیش کے مارے
تھے ڈھنگ ادھر جنگ ید اللہ کے سارے
فرصت بھی نہ حربے کی ملی دشمن دیں کو
اک ضرب میں دو کر کے کیا چار لعیں کو

108
چاروں پسر ازرق کو نظر آئے جو بے دم
اک آگ عناصر میں بھڑکنے لگی اُس دم
طاری ہوا غصہ نہ ملی فرصت ماتم
باندها کمر نحس کو زنجیر سے محکم
بیٹے ہوئے سر بر جو نہ قتال عرب سے
آنکھیں ہوئیں دو کاسۂ خوں جوش غضب سے

109
آیا وہ ستمگار سجے اسلحہ تن پر
شانے پہ کماں، رُخ پہ جھلم، فرق پہ مغفر
ترکش بھی دہن کھولے ہوئے صورت اژدر
بر میں تو زرہ اور کمر نحس میں خنجر
کف غیظ سے منہ میں سخن سخت زباں پر
اک ہاتھ تو شمشیر پہ اور ایک عناں پر

110
نیزہ صفت مار زباں منہ سے نکلا
ترکش تھا کہ بابنی میں نظر آتے تھے کالے
تلوار کا منہ ایسا کہ فولاد کو کھالے
ڈھال ایسی کہ جو کوہ کے دامن کو چھپالے
گرز ایسا فلک خاک کا پیوند ہو جس سے
چار آئینہ وہ تیغ کا دم بند ہو جس سے

111
اور زیر زرہ پہنے تھا اس طرح کا بکتر
خنجر نہ اثر جس پہ کرے اور نہ جم دھر
زنجیر سے باندھے تھا کمر یوں وہ ستمگر
حلقے میں ہو جس طرح لئے کوہ کو اژدر
وہ رشک تہمتن، تو فرس پیل دماں تھا
اسوار نہ تھا کوہ پہ اک کوہ رواں تھا

112
چنگھاڑ کے رن میں صفت دیو پکارا
کس شخص نے بیٹوں کو مرے جان سے مارا
قاسؑم نے صدا دی کہ یہ ہے کام ہمارا
الفت ہے جو بیٹوں کی تو ہو معرکہ آرا
ان بازوؤں میں زور ہے خالق کے ولی کا
تو ازرق شامی ہے میں ہوتا ہوں علی کا

113
شبیؑر نے ازرق کو جو آتے ہوئے دیکھا
بس بیٹھ گئے تھام کے ہاتھوں سے کلیجا
فرمایا بڑا قہر ہوا آہ کروں کیا
وہ دیو یہ کمزور وہ سیراب یہ پیاسا
گرتا ہے فلک گود کے پالے پہ ہمارے
اب بیچ پڑا گیسوؤں والے پہ ہمارے

114
یا رب مرے قاسؑم کو اس آفت سے بچالے
بیکس کو ستمگار کی ضربت سے بچا لے
کبری کو رنڈ اپے کی مصیبت سے بچالے
بچ جائے، جو تو اپنی عنایت سے بچالے
امّت پہ فدا کر چکا اولاد بہن کی
یہ لعل مرے پاس امانت ہے حسنؑ کی

115
یہ کہہ کے جو بتیاب ہوئے شاہ خوش اقبال
غل پڑ گیا تو باغ حسنؑ ہوتا ہے پامال
زہرؑا کی بہو بیٹیوں نے کھول دئے بال
ماں خاک پہ یہ کہ کے گری بائے مرے لال
پیٹی جو دلہن سر کو تو گھبرائی سکینہؑ
روتی ہوئی خیمے سے نکل آئی سکینہؑ

116
یاں ہونے لگی قاسؑم و ازرق میں لڑائی
نیزوں کی چمک دیکھتی تھی ساری خدائی
ازرق کی تو کرتا تھا عمر مدح سرائی 
اکبؑر کا یہ نعرہ تھا کہ ہاں اے مرے بھائی
اب گھوڑے کی ٹاپوں تلے پامال ہے ازرق
تم شیر کے فرزند ہو کیا مال ہے ازرق

117
پرکار سے میدان میں پھرنے لگے مرکب
رد کر دیا نوشاہ کے دار اس نے کیا جب
بندھتا تھا کوئی بند نہ بنتا تھا کوئی ڈھب
جرأت میں ید اللہ یہ تھے اور وہ مرحب
اٹھتے تھے تتق گرد کے میدان بلا میں
چنگاریاں اڑتی تھیں سنانوں سے ہوا میں

118
نیزوں کی ہوئی ردّ و بدل اُن میں برابر
تھک تھک گئے پسپا نہ ہوا وہ نہ یہ سربر
گھوڑے بھی تگ و پو سے پسینے میں ہوئے تر
تھے غیظ میں نوشاہ تو غصے میں ستمگر
وہ گونجتا تھا شیر کے مانند اُدھر سے
یاں یا اسد اللہ کے نعرے تھے جگر سے

119
قاسم پہ اُٹھاتا تھا وہ جب نیزہ خونخوار
گرتے تھے کلیجے کو پکڑ کر شہ ابرار
اٹھتے تھے سنبھل کر تو یہ چلاتے تھے ہر بار
عمّو ترے قربان مری جان خبر دار
طاقت تو نہ ہوگی تمہیں تشنہ دہنی سے
سینے کو بچائے رہو نیزے کی انی سے

120
نیزے تھے کہ دو مار نکالے تھے زبانیں
جن سے نہ بچیں رستم و سہراب کی جانیں
حملے تھے یہ شانوں سے نہ سرکیں تھیں کمانیں
لڑ لڑ کے گریں خاک پہ نیزوں کی سنانیں
تھی زو جو کڑی ٹوٹ گئیں ڈانڈیں بھی لڑ کر
غصّے سے مقابل ہوئے تیغوں کو پکڑ کر

121
قاسؑم کی طرف بڑھ کے لگا کہنے وہ بے پیر
مشہور ہے دست ملک الموت یہ شمشیر
خالی گئے گو نیزۂ و گرز و تبر و تیر
اے طفل حسنؑ اب نہ بچے گا کسی تدبیر
دو ٹکڑے کروں گا تجھے تکتائے جہاں ہوں
تو مور سے کمزور ہے میں پپل دماں ہوں

122
قاسؑم نے کہا تول کے شمشیر دو دستی
اک دم میں نہ یہ زور رہے گا، نہ یہ مستی
پہونچائے گی دوزخ میں تجھے کفر پرستی
دیکھیں کسے ہو آج بلندی کے پستی
حاکم جو ادھر ہے تو ادھر شاہ نجف ہے
شیطاں ترا حامی ہے خدا میری طرف ہے

123
بل کھا کے ستم  گار نے غصہ سے کہا ہاں
قاسؑم نے کہا آ یہی گو ہے یہی میداں
بولا یہ اُٹھا تیغ کو وہ دشمن ایماں
لے وار مرا روک تو اے کودک ناداں
تھی پاس سپر پھر بھی نہ اس وار کو روکا
نوشاہ نے تلوار سے تلوار کو روکا

124
چمکا کے وہی تیغ جو دشمن کو بتائی
ہٹنے کی بھی مہلت نہ ستمگار نے پائی
اک برق سی آنکھوں میں چمکتی نظر آئی
ظالم نے سپر سر کے بچانے کو اُٹھائی
احسنت کا غل فوج کے انبوہ سے اُٹھا
معلوم ہوا ابر سیہ کوہ سے اُٹھا

125
عباسؑ صدا دیتے تھے عمّو ترے قربان
کس شان سے کرتے ہو دوغا واہ مری جان
وہ دیو ہے ضربت کے بچانے کا رہے دھیان
ہر وقت کا موقع ہے بڑھے جاؤ نہ اس آن
زد پر دم شمشیر کے آنے دو لعیں کو
جاتا ہے کہاں مار لیا دشمنِ دیں کو

126
ہاں مغفر و سخن پہ گئی تیغ سپر سے
مغفر کو جو کا ٹا تو بڑھی کاسۂ سر سے
بجلی سی چمک کر اِدھر آئی جو اُدھر سے
گردن تھی جدا سینے سے اور سینہ کمر سے
کیا ہاتھ جفا کار کو نوشاہ نے مارا
تھا شور کہ مرحب کو ید اللہ نے مارا

127
بجلی سی اُٹھی تنگ کے نیچے سے جو شمشیر
للکار کے قاسؑم نے کیا نعرہ تکبیر
یاں خاک پہ سجدے کے لئے جھک گئے شپیرؑ
شادی سے ہوا سرخ رخ اکبرؑ دلگیر
دی بڑھ کے صدا فوج کو عباسؑ علی نے
کیوں کیا ہوا اس وار کو روکا نہ کسی نے

128
زہرؑا کی صدا آئی کہ دولہا ترے واری
اور گرد پھری روح حسن کی کئی باری
ماں ڈیوڑھی سے لے لے کے بلائیں یہ پکاری
قاسؑم ترے قربان یہ ماں درد کی ناری
میں کر چکی تھی سیّد ذیجاہ کے صدقے
پھیرا تمھیں قسمت نے ید اللہ کے صدقے

129
زینبؑ کا جو تھا حال بہت غم سے پریشاں
پھولی نہ سمائی یہ ہوئی خرّم و شاداں
بانؑو نے کہا جا کے دُلہن سے کہ مری جاں
لو شکر کا سجدہ کرو مشکل ہوئی آساں
زہرؑا کا ترے فرق پہ دامن رہے بیٹی
تو تا صد وسی سال سہاگن رہے بیٹی

130
ماں خلق میں آباد تجھے چھوڑ کے مرجائے
دولہا ترا قائم رہے تو خلق میں سکھ پائے
روتا ہوا تجھ کو کبھی اللہ نہ دکھلا ئے
ہنستا ہوا میدان شہادت سے بنا آئے
کھلتے ہوئے بر میں گل اُمید کو دیکھوں
مسند پہ قرآن مہ و خورشید کو دیکھوں

131
بیٹھی تھی دلہن شکل جو رانڈوں کی بنائے
تھا سوچ کہ کیا دیکھیئے تقدیر دکھائے
مژدے جو خوشی ہونے کے قسمت نے سنائے
یہ دل میں ہوئی شاد کہ آنسو نکل آئے
دولہا نہیں آئے گا یہ ہرگز نہ خبر تھی
گھونگھٹ سے کبھی ماں پہ کبھی در پہ نظر تھی

132
سچ کہتے ہیں، ہیں شادی و غم خلق میں تو ام
معلوم نہ تھا یہ کہ بچھے گی صف ماتم
دولہا پہ اُدھر ٹوٹ پڑا لشکر اظلم
تیغوں میں گھرے برچھیاں چلنے لگیں پیہم
تیر آ تے تھے سینے پہ، کلیجے پہ جبیں پر
کٹ کٹ کے گرے پیچ عمامے کے زمیں پر

133
زخموں کا لگا خون رکابوں سے ٹپکنے
طاقت گئی لڑنے کی لگا ہاتھ بہکنے
پانی کے لئے تن میں لگی روح پھڑکنے
مڑ مڑ کے سوئے خیمہ لگے یاس سے تکنے
سینے پہ سنان گرز لگا کاسۂ سر پر
تیورا کے جھکے تھے کہ لگی تیغ کمر پر

134
عمّو کو صدا دی کہ چچا جان خبر لو
ہوتا ہے غلام آپ پہ قربان خبر لو
دنیا میں کوئی دم کا ہوں مہمان خبر لو
تکلیف نہ دیتا مگر اس آن خبر لو
ذرّیت حیدؑر کی یہ توقیر ہوئی ہے
پامال ہمیں کرنے کی تدبیر ہوئی ہے

135
اواز حسنؑ آنے لگی ہائے مرے لال
سبزے کی طرح گل کو مرے کرتے ہیں پامال
کبرؑا نے اُدھر کھول دے گوندھے ہوئے بال
دوڑے طرف فوج شہنشاہ خوش اقبال
داماد کا ماتم تھا کمر ضعف سے خم تھی
تیغ دو زبان دست مبارک میں علم تھی

136
اعدا کو بھگا کر جو لگے ڈھونڈھنے سرور
پامال ملے قاسؑم نوشاہ سرا سر
گودی کا پلا پاؤں رگڑتا تھا زمیں پر
رو کر پسر فاطمہؑ نے پیٹ لیا سر
دیکھا جو حسنؑ کو تن صدپاش سے لپٹے
چلا کے حسینؑ ابن علی لاش سے لپٹے

137
رو کر کہا صدقے ہو چچا منہ سے تو بولو
کیا حال ہے اے ماہ لقا منہ سے تو بولو
بیٹا میں تڑپتا ہوں ذرا منہ سے تو بولو
گر اٹھ نہیں سکتے تو بھلا منہ سے تو بولو
مادر کو بڑا داغ دیے جاتے ہو قاسؑم
بیٹی کو مری رانڈ کئے جاتے ہو قاسؑم

138
یہ کہتے تھے جو موت کی ہچکی اُسے آئی
منہ کھول کے حضرت کو زباں خشک دکھائی
مخدومۂ عالم نے یہ آواز سنائی
میں ساغر کوثر ہوں ترے واسطے لائی
پی لے اسے اے لعل کہ تر خشک گلا ہو
دادی ترے سوکھے ہوئے ہونٹوں پہ فدا ہو

139
لب بند کئے قاسؑم نوشاہ نے یک بار
یعنی نہ پیوں گا کہ ہیں پیاسے شہ ابرار
دنیا سے سفر کر گیا وہ آئینہ رُخسار
لاش اس کی چلے لے کے شہ بیکس و بے یار
ڈیوڑھی پہ جو پہونچے تو کہا دیکھ کے سب کو
وہ آئے ہیں دولہا تھا بنایا جنھیں شب کو

140
ہے ہے بنے قاسؑم کا ہوا شور جو در پر
بانؑو نے کہا لٹ گئی لوگو مری دختر
فرزند کے لاشے سے لپٹنے لگی مادر
سر پیٹتی دوڑی شہ مظلوم کی خواہر
پھر کون رہے بنت علیؑ جب نکل آئے
خیمے میں دلہن رہ گئی اور سب نکل آئے

141
اک شور اُٹھا ہائے غضب مر گئے قاسؑم
سب خون میں سر تابہ قدم بھر گئے قاسؑم
شہ بولے کہ برباد ہمیں کر گئے قاسؑم
پیاسے مرے گھر سے لب کوثر گئے قاسؑم
لو خیمے میں لے جاؤ تم اس رشک چمن کو
شرم آتی ہے میں منہ نہ دکھاؤں گا دلہن کو

142
ڈیوڑھی سے جو خیمے میں شہ بحر و بر آئے
روتے ہوئے اور شرم سے گردن کو جھکائے
آغوش میں تھے لاشۂ نوشاہ اُٹھائے
اکبرؑ بھی تھے ہمراہ پدر اشک بہائے
خاموش انیس اب نہیں طاقت ہے بیاں کی
حالت کہوں کسی منہ سے شہِ کون ومکاں کی

رباعی
آغوش لحد میں جب کہ سونا ہوگا
جز خاک نہ تکیہ نہ بچھونا ہوگا
تنہائی میں آہ کون ہوئے گا انیس
ہم ہوویں گے اور قبر کا کونا ہوگا
