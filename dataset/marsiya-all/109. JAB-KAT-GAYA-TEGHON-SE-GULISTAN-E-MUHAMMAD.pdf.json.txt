نقوش، انیس نمبر
مرثیہ 10


جب کٹ گیا تیغوں سے گلستان محمدؐ
اور رہ گیا تنہا جگر و جانِ محمدؐ
اعدا میں گھرا یوسف کنعانِ محمدؐ
ماتم میں ہوا چاک گریبانِ محمدؐ
اُمت نے نہ کی قدر امام دو جہاں کی
تنہا پہ چڑھاتی ہوئی دو لاکھ جواں کی

تھا شورہ کہ ہاں رُکنِ امامت کو گرا دو
اب دین کی بنیاد ہی دنیا سے مٹا دو
شمع لحدِ احمدؐ مرسل کو بجھا دو
شبیرؑ کا سر کاٹ کے خیمہ کو جلا دو
عباسؑ سا بھائی ہے نہ اکبرؑ سا پسر ہے
وہ شیر تو مارے گئے اب کیا تمھیں ڈر ہے

ہر چند بہادر ہیں نہایت شہ خوش خو
پر جنگ کے قابل نہیں ہیں ٹوٹا ہے بازو
وہ خاک پر سوتے ہیں جو تھے زینتِ پہلو
قابو نہ تو دل پر ہے نہ شمشیر پہ قابو
اب شیر سے لشکر پہ آ آ کے گریں گے
دو حملوں میں رہوار سے غش کھا کے گریں گے

بعضے تو یہ کہتے تھے ہوتی فتح لڑائی
بعضوں کا یہ تھا قول کہ سب کی اجل آتی
سرور نے شجاعت شہ مرداں کی ہے پانی
وہ ایک طرف ایک طرف ساری خدائ
اس شیر کا بازو جو شکستہ ہے تو کیا ہے
رک جائے گا وہ جس کا پدر دست خدا ہے

اس امر میں کیا جانیے کیا ہے اسے منظور
جو اس میں ہے قدرت وہ کسی میں نہیں مقدور
پیاسا ہے وہ عاجز ہے وہ ہے بیکس و مجبور
انسان ہے یہ ہیں حکم میں جن و ملک وحور
حق اس کا ہے طالب وہ طلبگارِ خدا ہے
ایذا وہ اٹھاتا ہے یہ اسرار خداِ ہے

ہم قتل کر دیں اس کو یہ طاقت نہیں ہم میں
وہ چاہے تو کر دیوے فنا فوج کو دم میں
قدموں کا علیؑ کی ہے ثبات اس کے قدم میں
پر زیست سے ہزار ہے فرزند کے غم میں
اس بھوک میں اس پیاس میں غم کھانے کو دیکھو
اکبرؑ سے جواں بیٹے کے مرجانے کو دیکھو

آتا نہیں گھر سے جو ید اللہ کا پیارا
گھیرے ہوئے عورات کا ہے قافلہ سارا
اور بالی سکینہؑ کی محبت نے ہے مارا
بابا کی جدائی نہیں بیٹی کو گوارا
دلچسپ بہت ہوتی ہیں دلدار کی باتیں
رو دیتی ہیں جب کرتی ہیں وہ پیار کی باتیں

یہ کہتے تھے اور مستعد قتل تھے اظلم
برپا تھا ادھر خیمہ شبیر میں ماتم
سمجھاتے تھے سیدانیوں کو قبلہ عالم
گھبرا کے بہن قدموں پر گر پڑتی تھی ہر دم
ہٹتی ہے نہ زینبؑ نہ جدا ہوتے ہیں شبیرؑ
سر چھاتی سے لپٹائے ہوئے روتے ہیں شبیرؑ

کہتے تھے بہن ہوتی ہے اب تم سے جدائی
تقدیر سے کچھ بس نہیں مجبور ہے بھائی
راحت تو کسی طرح کی ہاں آکے نہ پاتی
کھو بیٹھیں مرے واسطے اپنی بھی کمائی
بچپن کا برادر کے سہارا نہیں کوئی
افسوس یہی ہے کہ تمھارا نہیں کوئی

فرزند بھی ہوتے تو اسیری سے بچاتے
جلتا جو یہ خیمہ کہیں لے جا کے بٹھاتے
جب بعد مرے اہلِ ستم لوٹنے آتے
وہ صاحب غیرت تمھیں گوشے میں چھپاتے
بھائی تو تہِ تیغ ستم ہوئے گا بھینا
چادر جو چھنے گی کسے تم ہوئے گا بھینا

بابا نے مرے سیکڑوں بندے کیے آزاد
بے جرم تمھیں قید کریں گے ستم ایجاد
رسی سے جوان بازؤوں کو باندھیں گے جلاد
واللہ بہن ہوگی میری روح پر بیداد
کچھ کہہ نہ سکے گا اسد اللہ سے شبیرؑ
جنت میں خجل ہوگا ید اللہ سے شبیرؑ

کہتی تھی یہ زینب کہ بہن ہو گئی واری
اپنا نہیں تم میرے لیے کرتے ہو زاری
راضی ہوں مجھے قید کرے فرقہ ناری
بازو مرے باندھیں پر بچے جان تمہاری
لے جائیں ردا سر سے گلا باندھیں رسن سے
پردیس میں بھائی کو چھڑائیں نہ بہن سے

دن رات ہے اماں کی وصیت کا مجھے دھیان
بیماری میں مجھ سے یہی فرماتی تھیں ہر آن
بیٹوں سے خبردار مرے میں ترے قربان
اللہ نگہبان ہے یا تو ہے نگہبان
داغ ایس کی جدائی کا لیے جاتی ہوں بیٹی
دولت تجھے اپنی میں دیے جاتی ہوں بیٹی

کچھ مجھ سے حفاظت نہ ہوئی ہائے مقدر
میں جیتی رہی زہر سے بے جاں ہوئے شبیرؑ
اس غم میں نہ زانو سے اٹھایا تھا ابھی سر
اب اور یہ شرمندگی ہوتی ہے برادر
کس طرح بھلا ان سے میں چار آنکھیں کرونگی
آویں گی نہ تربت میں بھی اماں جو مروں گی

ہے ہے یہ مصیبت مجھے قسمت نے دکھائی
شرمندگی اماں سے برادر سے جدائی
سب لوگ کہیں گے کہ اسے موت نہ آئی
جیتی ہے بہن مرگئے دو شیر سے بھائی
قسمت میں یہ ہے روؤں میں ہفتاد و دو تن کو
سچ ہے ابھی کس طرح سے موت آئے بہن کو

میں مرتی تو یہ داغ بھلا کون اٹھاتا
لاشہ کسے ہمشکل نبیؐ کا نظر آتا
بھائی کو مصیبت میں بھلا کس سے چھڑاتا
سر ننگے کسے لشکر کفار پھراتا
گھر ہو گیا تاراج رسول مدنی کا
عہده مری تقدیر میں ہے سینہ زنی کا

بچپن میں تو سر پر سے اٹھا باپ کا سایا
پھر ماں کا جنازہ مجھے قسمت نے دکھایا
بابا جو موئے داغ یتیمی کا اٹھایا
برسوں مجھے شیر کی جدائی نے رلایا
ان سب کی تو فرقت کی جنا میں نے سہی ہے
اب آخری وقت آپ کے رونے کو رہی ہے

دیکھو تو مقدر کو مرے اے شہِ عالی
کیا مجھ پہ مصیبت مری تقدیر نے ڈالی
آگے مرے اماں کا بھرا گھر ہوا خالی
سب مرگئے اور رہ گئی میں پیٹنے والی
میرے تو جنازے پہ بھی ہووے گا نہ کوئی
سب کو تو میں روئی مجھے رووے گا نہ کوئی

پہلے وہ سفر کر گئے جو تھے ہمیں پیارے
کاندھا نہ کوئی دے گا جنازے کو ہمارے
اکبرؑ بھی ہمیں چھوڑ کے دنیا سے سدھارے
اتنا نہ رہا کوئی جو تربت میں اتارے
قسمت نے کہیں کا نہ رکھا بنت علیؑ کو
ایسا بھی نہ بے کس کرے اللہ کسی کو

بے کس ہوں خدا رحم مرے حال پر فرمائے
گر اب بھی اجل آئے تو عزت مری رہ جائے
حضرت کی شہادت مجھے اللہ نہ دکھلائے
نادار بہن آپ کے ہاتھوں سے کفن پائے
بھینا کے لیے اشک بہاتے ہوئے جاؤ
خیمہ میں مری قبر بناتے ہوئے جاؤ

رو کر کہا حضرت نے یہ کیا کہتی ہو خواہر
اللہ رکھے تم کو مرے بچوں کے سر پر
تم جیتی ہو تو جیتی ہے زہرؑ مری مادر
الفت ہے سکینہؑ سے تمھیں میرے برادر
مظلوم برادر کی عزادارہ تمھیں ہو
بن باپ کے بچوں کے پرستار تمھیں ہو

بانوؑ کو ابھی ہے تمھیں رنڈ سالہ پہنانا
مقتل سے ابھی شام میں سرننگے ہے جانا
زنداں میں ہے تابوت سکینہؑ کا اٹھانا
باقی ہے ابھی قبر برادر کا بنانا
مرکر بھی نہ آرام بہن ہم کو ملے گا
تم آؤ گی جب یاں تو کفن ہم کو ملے گا

سرپیٹ کے تب کہنے لگی وہ جگر افگار
ہاں بھائی بہن ہے اسی خدمت کی سزاوار
دنیا سے اٹھیں پنجتن اور میں ہوں عزادار
ہاتھوں سے بہن قبر کرے بھائی کی تیار
ہے ہے صف ماتم کی بچھانے کو رہی تھی
بانو کے میں رنڈ سالہ پہنانے کو رہی تھی

رنڈ سنا لے کا زینبؑ نے جو بانوؑ کے لیا نام
سر پیٹتی رانڈوں سے بپا ہو گیا کہرام
شہ نے کہا روتی ہیں کہاں بانوئے ناکام
مل لیویں کہ نزدیک ہے اب ہجر کا ہنگام
یہ سچ ہے کہ ہوش ان کو کہاں فرطِ الم سے
کیا اُن کے رخصت بھی نہیں ہوئیں گے ہم سے

رو كركہا فضہ نے کہ یا شاہ خوش اقبال
کیا ہوش ہو جس بی بی کے مارے گئے دو لال
اللہ نہ دکھلائے جو بانوؑ کا ہے احوال
ماتھے سے لہو بہتا ہے بکھرے ہوئے ہیں بال
کچھ بیبیاں حلقہ کیے گردان کے کھڑی ہیں
اکبرؑ کی جہاں لاش ہے واں غش ہیں پڑی ہیں

روتے ہوئے بانو کے سرہانے گئے سرور
زانو پہ لیا اپنے سر بانوئے مضطر
ہوش آیا تو کہنے لگی حضرت سے یہ رو کر
مادر سے ابھی کرتے تھے باتیں علی اکبرؑ
کہتے تھے کہ مرکر بھی گرفتارِ محن ہیں
دو فاتحہ پانی پہ کہ ہم تشنہ دہن ہیں

سمجھاتے تھے مجھ کو بہت آنسو نہ بہاؤ
رو رو کے نہ ہر دم مرے بابا کو رلاؤ
سجادؑ کو دیکھو مراسم آتنا نہ کھاؤ
اصغرؑ نہیں چھاتی سے سکینہؑ کو لگاؤ
تڑپے گی مری روح جو چلاؤ گی اماں
رؤوگی جو برسوں نہ نہیں پاؤ گی اماں

میں نے کہا تم سے یہ توقع نہ تھی واری
ایسے گئے پھر تم نے خبر لی نہ ہماری
گزری ہے بڑی دیر کہ کرتی ہوں میں زاری
اشک آنکھوں سے جاری ہیں لہو ماتھے سے جاری
جانا تھا تو پھر ساتھ نہ کیوں لے گئے ہم کو
اٹھارہ برس بعد دغا دے گئے ہم کو

شرما گیا آنکھوں کو جھکا کر مرا دلبہ
پھر مجھ سے کہا گھاؤ کلیجے کا دکھا کر
اس زخم کے لگ جانے نے مارا ہمیں مادر
ورنہ ابھی تم سے نہ بچھڑتا علی اکبرؑ
رنج آپ کا بہنوں کا قلق بھائی کا غم ہے
اور سب کے سوا باپ کی تنہائی کا غم ہے

پوچھا جو کہ اصغرؑ کی خبر ہے تمھیں واری
خالی ہوئی اس بن میں بھری گود ہماری
بھائی کے لیے پہلے تو آنسو ہوئے جاری
پھر بولے کہ ہاں تیر لگا حلق پہ کاری
بے چین ہے بن دودھ یہاں شام سے اصغرؑ
اب گود میں دادی کے ہیں آرام سے اصغرؑ

میں نے کہا ماں صدقے ہو اسے یوسفِ ثانی
کوثر پہ گئے اور نہ بجھی تشنہ دہانی
رو کہ کہا پیاسا ہے یہ اللہ کا جانی
شرم آتی ہے اماں ابھی کیونکہ پیئں پانی
سمجھا کے مجھے ہوش مرے کھو گئے اکبرؑ
میں چونکی تو آنکھوں سے نہاں ہو گئے اکبرؑ

رو کر کہا حضرت نے محبت میں اثر ہے
جو تم پہ گزرتی ہے سب اکبرؑ کو خبر ہے
بیٹے سے ملیں آپ بھی منظور نظر ہے
دنیا سے کوئی دم میں ہمارا بھی سفر ہے
تنہائی میں اب زیست سے گبھرآتے ہیں بانوؑ
اکبر ہیں جہاں ہم بھی وہیں جاتے ہیں بانوؑ

گھبرا کے کہا بانوؑ نے اے سرورِ عالم
سمجھانے کو آئے تھے مجھے اور دیا غم
کچھ مرگ سے پیغام رنڈا پے کا نہیں کم
کیا دل پہ چھری ماری کہ لونڈی ہوئی بے دم
اب آپ کو میں روؤں کو ہم شکل نبیؐ کو
یوں بیٹے کا پرسا کوئی دیتا ہے کسی کو

اکبرؑ نے تو چھوڑا تھا جو حضرت بھی سدھارے
میرا نہ رہا کوئی جیوں کس کے سہارے
قربان گئی میں تو ہوں خود گور کنارے
ٹہرو کہ یہ دکھیاری ہے جان آپ پہ وارے
تابوت بھی بانوؑ کا نہ اٹھوائیو آقا
مرلیوے یہ لونڈی تو چلے جائیو آقا

صدقے گئی جاتے ہو مجھے چھوڑ کے کس پر
رہتے تھے جہاں پہلے سو لوٹا گیا وہ گھر
جیتے ہیں نہ ماں باپ نہ ہے کوئی برادر
میرے تمھیں آقا مرے مالک مرے سرور
حضرت کو رنڈاپے میں کہاں روئے گی بانوؑ
بعد آپ کے محتاج روا ہو وے کی بانؑو

شہ نے کہا راضی ہوں میں جو اس کی رضا ہے
رانڈوں کا غریبوں کا مددگار خدا ہے
صاحب کوئی دنیا میں ہمیشہ بھی جیا ہے
ساتھی مرے کیا ہو گئے غیرت کی یہ جاہے
تنہا اسد اللہ کا آغوش نشیں ہے
سب صبح تلک پاس تھے اب کوئی نہیں ہے

بانوؑ کو یہ سمجھا رہے تھے سید خوش خو
دیکھا کہ چلے آتے ہیں یوں عابدؑ مہرو
رعشہ ہے تن زار میں اور بہتے ہیں آنسو
دو بیبیاں ہمراہ ہیں تھامے ہوئے بازو
کہتے ہیں مصیبت کا فلک گرتا ہے ہم پر
لے جا کے گا دو ہمیں بابا کے قدم پر

سب قتل ہوئے شاہ کے میں کام نہ آیا
تقدیر نے مجھ کو علی اکبرؑ سے چھڑایا
رتبہ علی اصغرؑ کے برابر بھی نہ پایا
بابا کے عوض میں نے کوئی تیر نہ کھایا
تپ سے عوض میں نے کوئی تیر نہ کھایا
تلوار سے مرنا مری قسمت میں نہیں ہے

گھبرا کے یہ سجاد کو شبیر پکارے
کیوں آئے ہمیں آنے کو تھے پاس تمہارے
نورانی بدن کانپتا ہے ضعف کے مارے
اللہ ہی طاقت تجھے دے اے میرے پیارے
آجائے گا غش طوق گلوگیر پہن کر
کیونکر یہ قدم اٹھیں گے زنجیر پہن کر

دم چڑھ گیا بستر سے چلے اُٹھ کے جو رو گام
کس طرح چلا جائے گا پیدل کہو تا شام
بستر پہ تو راحت نہیں اے میرے گل اندام
زنداں میں بھلا خاک پر کب آئے گا آرام
یاں بیٹھتی ہے ماں کبھی ہمشیر سرہانے
واں ہوگا فقط طوق گلو گیر سرہانے

عابد نے کہا شاہ کے قدموں سے لپٹ کر
کیا قید سے حق میں شہادت سے ہے بہتر
فرمایا کہ پیارے ہے یہی مرضی داور
شکر اس کا کرو تم کو ملے ورثۂ حیدرؑ
رسّی ہو گلے میں تو نہ گھبرائیو بیٹا
دادا کی طرح چپکے چلے جائیو بیٹا

عابد کو یہ سمجھا کے چلے خیمہ سے سرورؑ
سب بیبیاں ہمراہ ہوئیں کھولے ہوئے سر
جب صحن میں پہنچے تو یہ کہنے لگے رو کر
اے صاحبو کس جا ہے سکینہ مری دختر
اب شکل بجز حشر دکھانے کے نہیں ہم
چھاتی سے لگا لیں کہ پھر آنے کے نہیں ہم

بانوؑ نے کہا اے اسد اللہ کے پیارے
گر آپ میں وہ ہوتی تو پاس آتی تمہارے
جس وقت سے عباسؑ سوئے خلد سدھارے
خیمے میں چھپی روتی ہے وہ شرم کے مارے
لب خشک ہیں رُخ زرد ہے اور زانو پہ سر ہے
ہوش اس کو نہ میرا ہے نہ حضرت کی خبر ہے

جو جاتا ہے کہتی ہے مرے پاس نہ آؤ
اسے بیبیو کُرتا نہ مرے منہ سے چھڑاؤ
جینے کی نہیں مجھ سے بھی اب ہاتھ اٹھاؤ
بابا بھی جو پوچھیں تو نہ تم مجھ کو بتاؤ
ہاتھوں سے میں کھو بیٹھی ہوں عباس علیؑ کو
بابا کو نہ دکھلاؤں گی صورت نہ چچی کو

پچھتاتی ہوں میں نہر سے کیوں پانی منگایا
عمّو نے مرے واسطے ہاتھوں کو کٹا یا
قسمت نے مرے باپ سے بھائی کو چھڑایا
ہے ہے مرے بابا نے بڑا داغ اُٹھایا
ہاں قتل ہی کرنے کی سزاوار ہوں لوگو
میں سبط پیمبرؐ کی گنہگار ہوں لوگو

روتے ہوئے پاس اس کے گئے سرورِ دلگیر
گودی میں لیا اور یہ کی درد کی تقریر
اے لاڈلی قرباں تری پیاس کے شبیرؑ
کیا صدمہ ہے کیا رنگ ہے کیا حال ہے تغییر
سرننگے ہو  کُرتے کا گریبان پھٹا ہے
کیوں ہاتھوں سے تم منہ کو چھپاتی ہویہ کیا ہے

سمجھا میں جوکچھ شرم سے آنسو نہ بہاؤ
صدقے پدر اس شرم کے گردن تو اٹھاؤ
آزردہ میں تم سے نہیں لومنہ نہ چھپاؤ
سُوکھے ہوئے یہ لب مجھے اک بار دکھاؤ
درپیش ہے بابا سے جدائی کوئی دم کو
عباسؑ کو تو رو چکیں اب روئیو ہم کو

بیٹی سے یہ فرماتے تھے اور بھرتے تھے آہیں
بیتا تھی گردن میں وہ ڈالے ہوئے بائیں
کہتے تھے کہ کس طرح سے موت اپنی نہ چاہیں
اے جانِ پدر بند ہوئیں امن کی راہیں
فرزند نبیؐ لاکھ سواروں میں گھرا ہے
ان روزوں زمانہ ترے بابا سے پھر ہے

یہ ذکر تھا جو آئی وہاں زوجہ عباسؑ
بھاوج سے یہ کہنے لگے شبیرؑ بصد یاس
شرمندہ بہت تم سے یہ بکیسں و بے آس
وہ بولی گرفت بان گئی آؤ مرے پاس
تم کو تو رنڈا پے کا مرے رنج والم ہے
تم پانی سے محروم رہیں مجھ کو یہ غم ہے

روپوش ہے کیوں شرم کی کیا بات ہے واری
تم کیا کرو نتھ ناک سے قسمت نے اتاری
آقا سے نہ جاں اور نہ اولاد ہے پیاری
عباسی تو خادم تھے میں لونڈی کی تمہاری
ان تلووں کو آنکھوں سے لگاؤں گی سکینہؑ
شب کو تمھیں چھاتی پر سلاؤں گی سکینہؑ

تم سہم کے تھراؤ نہ میں ہو گئی قرباں
منہ ڈھانپ کے میں اب نہیں رونے کی مری جاں
اب دھیان تمھارا ہے رنڈاپے کا نہیں دھیاں
کردے گا خدا صبر میں مشکل میری آساں
کیا روح کا شوہر کی مجھے پاس نہیں ہے
لونڈی تو ہے خدمت کو جو عباسؑ نہیں ہے

مجھ سے وہ رخصت وہ یہی کہتے تھے ہر بار
فرزندوں کا اپنے مجھے کچھ غم نہیں زنہار
واللہ سکینہ سے جُدا ہوتا ہے دشوار
صاحب مری پیاری سے خبردار خبردار
جب غل ہو کہ دنیا سے سفر کر گئے عباسؑ
منہ پر کوئی اس کے نہ کہے مرگئے عباسؑ

بھاوج سے سنی شاہ نے جس وقت یہ تقریر
آنکھوں کے تلے پھر گئی عباسؑ کی تصویر
صدمہ یہ ہوا دل پہ کہ حالت ہوئی تغییر
روتے ہوتے خیمہ سے برآمد ہوئے شبیرؑ
خویش و رفقا میں کوئی چھوٹا نہ بڑا تھا
یا آپ تھے یا فاقے سے رہوار کھڑا تھا

دیکھا نگر حسرت و اندوه سی هر سو
تھا کون پکڑتا جو رکاب شہ خوش خو
تنہائی پر آنکھوں سے ٹپکنے لگے آنسو
گھوڑے سے کیا فاقے سے دو روز کے ہے تو
رہواروں میں تجھ سے کوئی پیارا نہیں مجھ کو
تکلیف تجھے دوں یہ گوارا نہیں مجھ کو

پیدل مرے جانے کا غم اس وقت نہ کھانا
ڈیوڑھی سے خبردار کہیں اور نہ جانا
پر قتل میں جب ہوں تو مری لاش پہ آنا
پامالی سے اسوار کے لاشے کو بچانا
اکبرؑ نہیں عباس علمدار نہیں ہے
اب تیرے سوا کوئی مددگار نہیں ہے

گھوڑے نے سنی شہ کی جو تقریر یہ ساری
دو ندیاں اشکوں کی ہوئیں آنکھوں سے جاری
آقا سے یہ کی عرض کہ اے عاشق باری
بچپن سے تو دی آج تلک میں نے سواری
سررشتۂ الفت سے رہا کرتے ہیں مجھ کو
اب آخری وقت آپ جدا کرتے ہیں مجھ کو

اس وقت ہوں آپ کی خدمت میں میں سرور
جب پاؤں نہ آتے تھے رکابوں کے برابر
رہوار تو تھے اور بھی اصطبل میں اکثر
چڑھتے تھے مری پشت پہ یا دوشِ نبیؐ پر
یا باگ کی جازلفِ رسولؐ دو جہاں تھی
یا چھوٹے سے ہاتھوں میں کبھی میری عناں تھی

فرماتے تھے پاس آ کے مرے احمد مختارؐ
میں تجھ پہ فدا اے میرے شبیرؑ کے رہوار
جس روز ہو فرزند مرا بے تحس و بے یار
وہ وقت رفاقت کا ہے اے اسپ وفادار
نیزے جو چلیں دوشِ محمدؐ کے مکیں پر
تو گرنے نہ دینا مرے پیارے کو زمیں پر

بھولا نہیں محبوب الہی کا وہ فرماں
کس طرح سے چھوڑوں میں تمھیں اے شہ ذیشاں
حضرت کو یہ غم ہے کہ ہے فاقے سے یہ حیواں
میں آپ کی اس پرورش و لطف کے قرباں
حیواں تو ہوں یا شاہ مگر اہل وفا ہوں
آقا پہ بھی دو دن سے ہے فاقہ تو میں کیا ہوں

بھوکا ہوں تو حضرتؑ نے ہے کیا کھانے کو کھایا
پیاسا ہوں تو مولا نے بھی پانی نہیں پایا
ساتھ آپ کے راحت ہے اگر رنج اٹھایا
کس کام کا اس وقت اگر کام نہ آیا
چھوڑو گے تو دنیا سے گزر جاؤں گا حضرت
سر اپنا پٹک کر یہیں مرجاؤں گا حضرت

زہرؑا کے مرے حال پر الطاف تھے کیا کیا
فاقوں میں بھی مجھ کو کبھی بھوکا نہیں رکھا
آج آخری حضرت کی سواری ہے یہ مولا
اس وقت جدا ہوں یہ کبھی مجھ سے نہ ہوگا
ساتھ آپ کے شمشیر و سناں کھا کے مروں گا
منزل تلک آقا کو میں پہنچا کے مروں گا

سُن کہ یہ سخن باگ پر ہاتھ آپ نے ڈالا
پھر تھا نہ رکاب آگے کوئی تھامنے والا
بیتا بی میں منہ پردے سے زینب نے نکالا
چلائی کہ حاضر ہے مہن اے شہ والا
زہراؑ کی صدا آئی کہ مادر بھی قریب ہے
خدمت کے لیے میں تو ہوں گر کوئی نہیں ہے

آواز علیؑ آتی کہ اے صابر و شاکر
ہے آخری خدمت کے لیے باپ بھی حاضر
احمدؐ نے صدا دی مرے مظلوم مسافر
سرننگے میں نکلا ہوں لحد سے تری خاطر
میں بیٹھتا ہوں گھوڑے کے نزدیک زمیں پر
کاندھے پہ قدم رکھ کے چڑھو خانہ زیں پر

یہ پاؤں تو رہتے تھے میرے دوش کے اوپر
مسجد میں پھرا ہوں تمھیں کاندھے پہ چڑھا کر
پیارے تری تنہائی کے قربان پیمبرؐ
میں تھامنے آیا ہوں رکاب اے مئے دلبر
ہو خاک بسر صاحب معراج جلو میں
بچپن کا یہ مرکب ہے چلے آج جلو میں

اس دم یہ ہوا حکم خدا رورح امیں کو
تھراتے ہیں افلاک تزلزل ہے زمیں کو
ہاں تھام لے تو جا کے رکاب شہ دیں کو
گھوڑے پہ چڑھا دوشِ محمد کے مکیں کو
تنہائی کا ہے وقت نواسے پر نبیؐ کے
اب کوئی نہیں پاس حسینؑ ابن علیؑ کے

تو خادم دیرینہ ہے وہ ہے ترا مخدوم
گزرے ہیں کئی روز کہ ہے پانی سے محروم
کہیو مری جانب سے کہ اے عاشق قیوم
تجھ سا نہ ہوا ہے نہ کوئی ہوے گا مظلوم
چرچے تری تنہائی کے عالم میں رہیں گے
جو خاص میں بندے ترے ماتم میں رہیں گے

جبریل نے تھامی جو رکاب آن کے اک بار
جب فاطمہ کا لال ہوا گھوڑے پر آ سوار
کس منہ سے کہوں شان و شکوہِ شہ ابرار
حوریں تھیں جلودار ملک غاشیہ بردار
سرننگے چپ در اس رسولوں کے پر تھے
محبوب خدا ہاتھ کلیجے یہ دھرے تھے

چلاتی تھی یہ فاطمہ با گریہ و زاری
جاتی ہے جہاں سے مرے پیارے کی سواری
تنہائی کے صدقے گئے مظلومی کے واری
ہےہے ہوئی بن بھائی کے زینبؑ میری پیاری
شب آج کی کس طرح گزارے گی سکینہؑ
بابا کسے اب کہہ کے پکارے گی سکینہؑ

اعدا میں یہ تھا شور کہ ہشیار جوانو
حیدر کا پسر آتا ہے اب برچھیاں تانو
گر لاکھ سخن تم سے مجھے ایک نہ مانو
تیروں سے بدن فاطمہ کے لال کا چھانو
عباسؑ کو بے جاں کیا کس شیر کے آگے
کاٹو سر شہ زینب دل گھر کے آگے

ناگاہ نمودار ہوئے شاہ اولوالعزم
اُٹھا عمر سعد پراگندہ ہوئی بزم
میداں میں جمانے لگے کفار صف رزم
قتل پسر فاطمہ کا عزم تھا بالجزم
پر رعب تھا ایسا پسر شیر خدا کا
سینہ میں جگر کانپ گیا اہلِ جفا کا

ہر چند جماتا تھا صفیں شہر جفا جو
ڈر ڈر کے ستمگار تہی کرتے تھے پہلو
کہتے تھے کہ ہیں گرچہ اکیلے شہ خوش خو
ہمیت ہے پر ایسی کہ دلوں پر نہیں قابو
ہر بار کلیجے کو ہلا دیتا ہے کوئی
بڑھتے ہیں قدم جب تو ہٹا دیتا ہے کوئی

تھے یکہ و تنہا پہ زہے حشمت و اجلال
نصرت کبھی ہوتی تھی تصدق کبھی اقبال
گلبرگ سے اب خشک تھے یہ ساس کا تھا حال
رخ دھوپ میں تھا مہر منور کی طرح لال
قطرے تھے پسینے کے جو نورانی جبیں پر
اختر کی طرح ٹوٹ کے گرتے تھے زمیں پر

بل کھائے ہوئے چاند سے رخساروں پرگیسو
دابا تھا شب تار نے خورشید کا پہلو
گیسوئے محمدؐ سے نہ تھا فرق مو
کوسوں تلک اس بن سے چلی جاتی تھی خوشبو
رخسار تہ ذلت لطافت سے بھرے تھے
یا طرہ سنبل سبد گل پر دھرے تھے

پیشانی ہے لوح دل عارف سے کشادہ
سجدہ کا نشاں بدر سے روشن ہے زیادہ
لکھنے کا جو تھا مطلع ابرو کے ارادہ
کاتب نے سر صفحہ رکھا اس لیے سادہ
اس آئینہ سے صاف عیاں قدرت حق ہے
پہلا تو یہی حسن کے دیواں کا ورق ہے

ہیں رشک ہلال فلک، ابروئے خمیدہ
ہوگی کمانوں میں بھی یہ وضع کشیده
ہیں گوشہ گزیں جن سے غزالان رمیدہ
قربان ہے زہؑرا کا دل درد رسیده
رخ پھیریں ہزارو سے یہ نقص ان میں نہیں ہے
مژگاں ہیں وہ نازک کہ خطا جن میں نہیں ہے

مست مٔے عرفان ہیں وہ چشمان سیہ فام
ہے پیش نظر نور الہی سحر و شام
نرگس ہے نثار ان پر تصدق گل بادام
وہ آنسوؤں سے تر ہیں یہ ہے گردش ایام
بالا ہے جو دست مژہ یہ رمز دگر ہے
آنکھوں کو بھی اُمت کی دعا مد نظر ہے

ہے ریش سیہ گرد رخ خر و جمہور
وہ سورۃ والیل ہے یہ آئینہ نور
گویا کہ سرِ شام ہوئی روشنی طور
آغوش میں لیٹی ہے قمر کو شب دیجور
اس خط سے عیاں نور ہے اس منظہر حق کا
یہ حاشیہ ہے مصحف ناطق کے ورق کا

کیا ہو سکے تو صیفِ لب لعل زباں سے
یہ رنگ عقیقِ یمنی لائے کہاں سے
عالم ہے یہ محروم جو ہیں آبِ رواں سے
برگِ گلِ تر خشک ہو جس طرح خزاں سے
غافل کوئی دم یادِ الہی سے یہ محب ہیں
رہتی تھی زباں جس میں نبی کی یہ وہ لب ہیں

ہے گوہر دنداں کی زہے آب زہے تاب
انجم میں یہ رونق ہے نہ گوہر میں ہے یہ آب
ہے حلقۂ یا قوت میں سلکِ دُرِ نایاب
یا قطرۂ شبنم ہیں میانِ گل شاداب
دیکھی نہیں اب تک یہ چمک دُر نجف میں
پوشیدہ ہیں بتیس گہر ایک صدف میں

وہ گردن روشن ہے کہ ہے نور کی مشعل
حلقہ ہے گریباں کا ہلالِ شب اول
تھا جس پہ نبیؐ کو نہ گوارا خطِ ہیکل
سو شمر کی تیغ اور وہ گلا اور وہ مقتل
جو فاطمہؑ کے دُودھ کی دھاروں سے پلا تھا
شمشیر سے کٹنے کے لیے اس کا گلا تھا

مہتاب سے وہ ابن یداللہ کے شانے
جن کو یدِ قدرت سے بنایا تھا خدا نے
بوسے دیے تھے جس پہ شہِ عقدہ کشا نے
بیہات وہ شانے ہوئے تیروں کے نشانے
وہ بار شفاعت کے اٹھانے کے لیے تھے
یا خنجر و شمشیر لگانے کے لیے تھے

الماس سے شانے ہیں تو بلو رسی ساعد
اکثر جنھیں آنکھوں سے لگاتے تھے محمدؐ
اور ہاتھ میں اسباب سخاوت ہیں سرآمد
جن سے نہ ہوا دستِ سوال فقرا رد
ہے شور سخاوت کا شہنشاہ امم کی
دس انگلیاں دس نہریں ہیں در پائے کرم کی

وہ سینہ کہ جس پہ تھی فاطمہؑ قرباں
گنجینہ ہر اک علم کا تھا صورت قرآں
انصاف کا گھر علم کا در مخزن احساں
سولگتی تھی اس پر کبھی برچھی کبھی پیکاں
زخمی تھا جگر تیروں سے سینہ بھی چھنا تھا
ملبوس تن پاک زرہ جامہ بنا تھا

سو جاں سے نثار کمر سرور عالمؐ
اُمت کی شفاعت پہ جسے باندھا ہے محکم
تولے ہوئے شمشیر یہ فرماتے ہیں ہر دم
گھر لٹنے کی پروا ہے نہ سر کٹنے کا ہے غم
خنجر سے خوشی ہو کے کٹا دیویں گے سر کو
کھولیں گے تو جنت ہی میں کھولیں گے کمر کو

سر کرتی ہے اب طبعِ ثنائے قدم پاک
مشتاق رہے جس کی قدم بوسی کے افلاک
حُوروں کے لیے سرمہ انھیں پاؤں کی ہے خاک
آنکھوں سے لگاتے تھے جنھیں صاحب لولاک
تلواروں سے گر جسم کے سب بند کٹیں گے
لیکن یہ قدم کھیت سے پیچھے نہ ہٹیں گے

جب تیغ ستم چل گئی لشکر پہ خدا کے
مارے گئے دلبسند امام دوسرا کے
اصغرؑ بھی نشانہ ہوئے جب تیر قضا کے
کوئی نہ رہا پاس غریب الغربا کے
جو زینت پہلو تھے وہ مقتل میں پڑے تھے
لاکھوں میں اکیلے شہ مظلوم کھڑے تھے

وہ وقت زوال اور وہ میدان وہ جرأت
فاقہ وہ کئی روز کا اور پیاس کی شدت
تنہائی ادھر اور ادھر فوج کی کثرت
چھائے ہوئے تھے چاروں طرف اہل شقاوت
بیٹا بھی بھتیجا بھی برادر بھی جدا ہے
رہوار ہے یا آپ ہیں یا سر پہ خدا ہے

پھر پھر کے نظر کرتے ہیں حسرت سے چپ و راس
پہلو میں نہ قاسمؑ نظر آتے ہیں نہ عباسؑ
فرماتے ہیں کیا ہو گئے اکبرؑ تھے ابھی پاس
بے کس ہوئے ایسے کہ نہیں کوئی بجز یاس
اب کون ہے دیکھے جو یہ تنہائی ہماری
جب مرگئے اکبرؑ تو اجل آئی ہماری

ایسا ہے گنہگار یداللہ کا جانی
دو دن سے ہمیں پیاسے ہیں سب پیتے ہیں پانی
کیا بُھولے ہیں اللہ کو یہ ظلم کے بانی
دانستہ مٹاتے ہیں محمدؐ کی نشانی
عباس تلک رونے کو جانے نہیں دیتے
لاشہ علی کبرؑ کا اٹھانے نہیں دیتے

کہتا تھا ابھی یہ پسر صاحب معراج
جو اس تنِ تنہا پر ہوا نرغۂ افواج
ہاتف کی ندا آئی کہ اے دین کے سرتاج
بے دینوں کو ہاں زور امامت بھی دکھا آج
ان کو تو نہیں پاس رسولؐ مدنی کا
لے ہم نے دیا تجھے حکم تیغ زنی کا

مظلومی بھی دیکھی تری تنہائی بھی دیکھی
اور لشکر اعدا کی صف آرائی بھی دیکھی
ہمیت سے سخاوت بھی شکیبائی بھی دیکھی
فاقوں میں ترے دل کی توانائی بھی دیکھی
اس معرکہ میں ہاتھ کی طاقت بھی دکھاؤ
اب جوہر شمشیر شجاعت بھی دکھاؤ

سُن کر یہ ندا تیغ علم کی شہ دیں نے
العظمت اللہ کہا روح امیں نے
لیں چہروں پر ڈر کر سپری لشکر کیں نے
سمٹا لیا تھرا کے بدن گاو زمیں نے
ثابت تھا یہی تیغ دو پیکر کی چمک سے
اب گرتی ہے کٹ کر سپر مہر فلک سے

اس دم یہ فرشتوں کو ندا عیب سے آئی
در پیش ہے فرزندِ محمدؐ کو لڑائی
دو روز سے اک بوند نہیں پانی کی پائی
ہمراہ نہ بیٹا ہے نہ بھتیجا ہے نہ بھائی
جوہر اسداللہ کی شمشیر کا دیکھو
زور آج کے دن فاطمہؑ کے شیر کا دیکھو

کہہ دو یہ رسولوں سے کریں جا کے نظارا
سرگرمِ وغا ہوتا ہے شبیرؑ ہمارا
پیارا ہے ہمیں بھی کہ محمد کا ہے پیارا
مارے گئے فرزند مگر دم نہیں مارا
جب تک نہ کہا ہم نے کہ اعدا سے وغا کر
دیکھا بھی نہ قبضے کی طرف آنکھ اٹھا کر

کھو لو انھیں درہائے فلک جتنے ہیں معمور
رضواں کرے آرائش فردوس بدستور
ہاں جلد مکلّل بجواہر ہو ہر اک حور
مہمانی فرزند نبیؐ ہے ہمیں منظور
بالوں کو ملک فرش کریں خلد کے در میں
عاشق کا درود آج ہے معشوق کے گھر میں

پہنچا جو خداوند دو عالم کا یہ فریاں
مصروف ہوا زینتِ فردوس میں رضواں
غرفوں سے لگیں دیکھنے حوریں سوئے میداں
اور نکلے رسولوں کے پرے چاک گریباں
دیکھا رخ روشن جو حسینؑ ابن علیؑ کا
اک شور ہوا صلِ علیٰ آلِ نبیؐ کا

یاں نادِ علیؑ پڑھ کے پچھلے فوج پر شبیرؑ
دل ہل گئے جس وقت کیا نعرۂ تکبیر
بجلی کی طرح کوند کے گرنے لگی شمشیر
دہشت سے ہوا زیر و زبر لشکر بے پیر
رُخ زرد تھا لرزہ تھا شجاعوں کے بدن کو
ہر ضرب میں سر بھاگتے تھے چھوڑ کے تن کو

شانے پہ جو چمکی تو لعل سے نکل آئی
اک ہاتھ معِ سر نہ دیا سن پہ دکھائی
سیدھی جو پڑی سر پہ تو اللہ رے صفاتی
بس ہوگئی دشمن کے سر و پا میں جدائی
کھینچا اُسے دو کر کے جوش شمشیرِ دوسر کو
دو ٹکرے اُدھر کو گرے دو ٹکڑے ادھر کو

چار آئینے والوں کی صفیں ہوگئیں چورنگ
ضرب شہِ والا سے زرہ پوش ہوئے تنگ
تلوار سے پرزے ہوئے ڈھالوں کے دم جنگ
خود ان کے گرے کٹ کے جو تھے فوج کے سرہنگ
منہ تیغوں کے اس شعلۂ آتش سے بھرے تھے
دستانے بھی یکدست قلم ہو کے گرے تھے

تھے بادۂ نخوت سے کماندار جو بد مست
وہ تیغ بلندی پر جو آتی تو ہوئی پست
بے سر نظر آتا تھا کوئی اور کوئی بیدست
کٹ جاتے تھے چلے بھی انگوٹھے بھی مع دست
کچھ سہمے ہوئے دور جو دس بیس میں قدم تھے
ہر گوشے میں مانند کماں خوف سے غم تھے

تها برچھیوں والوں پر یہ رعب اس گھڑی چھایا
چلاتے تھے بجلی کی ہے شمشیر کا سایا
قتل علی اکبرؑ کا مزا خوب اٹھایا
برچھی جو اسے ماری تو پھل ہم نے یہ پایا
شمشیر سے ہر بند جدا ہو تو بجا ہے
سید کے جواں بیٹے کے خوں کی یہ سزا ہے

گھبرا گئے سن کر عمر و شمر یہ تقریر
سمجھاتے تھے ہر صف کے قریں آکے وہ بے پیر
کچھ فوج تو ہمراہ نہیں لائے ہیں شبیرؑ
اک تشنہ دہن آپ ہیں اور ایک ہے شمشیر
مظلوم سے لڑنے کو نکلتا نہیں کوئی
ہاں سیکڑوں جرّار ہیں چلتا نہیں کوئی

سب کہتے تھے اے شمر ترا دھیان کدھر ہے
یہ سیدِ لب تشنہ محمد کا پسر ہے
اور فاطمہ کے دُودھ کا رگ رگ میں اثر ہے
قبضے میں یداللہ کی شمشیر دوسر ہے
یہ وہ ہے کہ لاکھوں ہوں تو میدان سے ہٹاوے
سر آپ خوشی سے جو کٹا دے تو کٹا دے

یہ کہتے تھے اور بھاگتے تھے ظلم کے بانی
یاں دھوپ سے ہوتی ہے فزوں تشنہ دہانی
دم لے کے کیا شاہؑ نے پھر حملۂ ثانی
دہشت سے ستمگاروں کا زھرہ ہوا پانی
غل آب دم تیغ سے تھا فوج عدو میں
پانی پہ جولڑتے تھے وہ ڈوبے تھے لہو میں

دیکھی شہِ والاؑ نے جو دریا کی ترائی
سردار کو بُو خونِ علمدارؑ کی آئی
عباسؑ کے لاشے کو یہ آواز سناتی
اُٹھو کہ ہم آئے ہیں ملاقات کو بھائی
اب خلق میں بن باپ کے ہوتی ہے سکینہؑ
تم سوتے ہو اور خیمہ میں روتی ہے سکینہؑ

تم نے تو برادر کی لڑائی بھی نہ دیکھی
اس پیاسے پہ لشکر کی چڑھائی بھی نہ دیکھی
ان کا تپتے ہاتھوں کی صفائی بھی نہ دیکھی
ہمشکل پیمبر کی جدائی بھی نہ دیکھی
خنجر مری گردن پہ نہ چلتے ہوئے دیکھا
خیمہ سے نہ زینبؑ کو نکلتے ہوئے دیکھا

فرما کے یہ دریا میں در آئے شہِ ابرار
جس وقت گیا چھاتی تلک پانی میں رہوار
دیکھا رُخ شبیرؑ کو پھر پھر کے کئی بار
شہؑ نے کہا کیا قصد ہے اے اسپِ وفادار
گھوڑے نے کہا پیاس سے بیتاب ہوں میں سبھی
گر آپ پیئں پانی تو سیراب ہوں میں بھی

سمجھے شہ والا کہ نہایت ہے یہ پیاسا
نے چلو میں پانی رُخِ رہوار پر چھڑکا
گھوڑے نے کہا صدقے میں اس لطف کے آقا
خود پیاسے ہو دو روز سے اور دھیان ہے میرا
پھر پھر کے نہ خیمے کو نظر کیجئے حضرت
منہ دھو کے لبِ خشک کو تر کیجئے حضرت

شہؑ نے کہا اس پانی کو کیا منہ سے لگاؤں
جی چاہتا ہے پہلے سکینہؑ کو پلاؤں
اکبرؑ کو اور اصغرؑ کو کہاں ڈھونڈنے جاؤں
پانی تو ملا پر اُنھیں کس طرح سے پاؤں
جینے کی ہوس اب دل مضطر میں نہیں ہے
پانی ترے راکب کے مقدر میں نہیں ہے

فرما کے یہ اس پانی کو چلو میں اٹھایا
شمرِ ستم ایجاد نے تب شور مچایا
اک دم میں بس اب قتل ہوئے سب غضب آیا
اس وقت جو ہمت کو نہ ہارو تو بچو گے
دریا ہی میں شبیرؑ کو مارو تو بچو گے

اس طرح جولشکر کو وہ جلاّد پکارا
بڑھ بڑھ کے ہوئی گھاٹ پہ سب فوج صف آرا
نیزوں سے نیتاں ہوا دریا کا کنارا
ملعونوں نے شانوں سے کمانوں کو آتارا
سب فوجِ ستم جنگ یہ بپھرائی ہوئی تھی
دریا کے کنارے پر گھٹا چھائی ہوئی تھی

اتنے میں لیے تیر و کماں حرملہ آیا
اور شمر جفا کیش کو اس طرح سنایا
اصغرؑ کے تو کچھ خوں کا صلہ میں نے نہ پایا
پچھتاتا ہوں بچے کو عبث تیر لگایا
جب خاک پہ لاشہ شہ بیکس نے دھرا تھا
پی آیا تھا جو دودھ وہ باچھوں میں بھرا تھا

کہتے ہیں جسے پیک اجل ہے وہ مرا تیر
کیا دے گا جو محروم رہیں پانی سے شبیر
اس نے کہا جو مانگ تو بولا یہ وہ بے پیر
سرداری موصّل ہو مرے نام پر تحریر
لکھوا کے سیہ رونے سند سامنے دھردی
مُہر اس پہ خوشی سے پسر سعد نے کردی
سرداری کا مژدہ جو ستمگار نے پایا
نا مرد نے سوفار سے چلے کو ملایا
وہ ہاتھ کا پانی ابھی لب تک تھا نہ آیا
جو تیر شقی نے لب اطہر پہ لگایا
مجروح ہوئے ہونٹ شہِ تشنہ گلو کے
دو گوہر دنداں بھی گرے ساتھ لہو کے

ہر چند کئی روز سے تھی تشنہ دہانی
کیا پیتے کہ چلو میں لہو ہو گیا پانی
ساحل پہ یہ غل کرنے لگے ظلم کے بانی
زخمی ہوا دریا پر یداللہ کا جانی
فرصت نہ ملی سبط پیمبرؐ کو وضو کی
پانی کے عوض کُلّیاں کرتے تھے لہو کی

اعدا تو خوشی کرتے تھے حضرت کا یہ تھا حال
رکھتے تھے کبھی ہونٹوں پہ ہاتھ اور کبھی رومال
تر ہو گئے تھے ریش مبارک کے جو سب بال
تھاتا بہ کمر خوں سے گریبانِ قبا لال
فرماتے تھے کیا ایسا گنہ میں نے کیا تھا
پانی بھی تو چُلو میں اٹھا کر نہ پیا تھا

منہ کر کے مدینہ کی طرف پھر کیا ارشاد
نانا مجھے زخمی کیا فریاد ہے فریاد
یہ لب وہ ہیں تم چوم کے ہوتے تھے انہیں شاد
احمد کی صدا آئی کہ خالق کو کرو یاد
میرے بھی تو ہیں دانت اسی رنگ سے ٹوٹے
یہ تیر سے زخمی ہوئے وہ سنگ سے ٹوٹے

اک شامی نے اتنے میں کنارے سے پکارا
گھر لٹتا ہے یا حضرت شبیرؑ تمھارا
کیونکر تمھیں دریا میں ٹھہرنا ہے گوارا
اس لڑکے کا غل ہے کہ طمانچہ مجھے مارا
لوٹا مری چادر کو یہ چلاتی ہے زینبؑ
بکھرائے ہوئے بال چلی آتی ہے زینبؑ

گھبرا گیا یہ سنتے ہی وہ صاحبِ غیرت
خوں ہو گئیں آنکھیں یہ ہوا جوش شجاعت
نہ زخم کا تھا درد نہ تھی پیاس کی شدت
گھوڑے کی اٹھا باگ چلے نہر سے حضرت
اعدا کو ہٹاتے ہوئے شمشیر سے نکلے
روکے تھے جدھر راہ ادھر شیر سے نکلے

خیمہ کی طرف جلد چلے چھیڑ کے رہوار
ناگاہ لگی سر پر کسی شامی کی تلوار
مانند علیؑ فرق دو پارہ ہوا اک بار
سر تھام کے چلائے کہ یا حیدرِ کرّارؑ
غش ہو گئے پھر نکلی نہ کچھ شاہ کی آواز
پھر سب نے سنی فاطمہؑ کی آہ کی آواز
خاموش انیسؔ آگے نہیں طاقت تحریر
ریتی پہ لہو ہو کے بہا فاطمہؑ کا شیر
خالق سے دُعا مانگ کہ اے مالک تقدیر
دکھلا دے ان آنکھوں سے مجھے روضہ شبیرؑ
دل کو ہوسِ قربِ مزار شہ دیں ہے
جنت یہی اور یہی خلدِ بریں ہے
