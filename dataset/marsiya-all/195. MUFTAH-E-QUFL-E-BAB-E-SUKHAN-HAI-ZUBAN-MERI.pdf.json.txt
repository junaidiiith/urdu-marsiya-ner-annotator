www.emarsiya.com

مفتاح قفل باب سخن ہے زباں مری
رکتی نہیں، وہ بحر ہے طبع رواں مری
زر ريزي زبان فصاحت بیاں مری
تب قدر ہے کہ قدر کریں قدرداں مری
گوہر ہیں بے بہا پہ کوئی مشتری نہیں
یکساں ہے سنگ و لعل کوئی جوہری نہیں

دکھلا رہا ہے خامۂ جادو نگار رنگ
ہر مصرع لطیف سے پیدا ہیں چار رنگ
گلدستہ سخن سے عیاں ہیں ہزار رنگ
بلبل جو دیکھ لے تو اوڑے بار بار رنگ
پھولوں سے حرف حرف ہیں دامن بھرے ہوئے
گویا ہیں جا بجا سبد گل بھرے ہوئے

ہے فکر باغ خلد گل تر کلام ہے
سیف زباں ہے تیر کا جوہر کلام ہے
ہے ذہن مشک سا، تو معطر کلام ہے
طبع رسا صدف ہے تو گوہر کلام ہے
یہ درِّ بے بہا کبھی ہاتھ آنے والے ہیں
غواص بحر فکر نے گوہر نکالے ہیں

عالم کے پادشاہ گداے حسینؑ ہیں
قدسی تمام محو ثناے حسینؑ ہیں
سارے نبی نثار وفاے حسینؑ ہیں
جن و بشر فداے عطاے حسینؑ ہیں
دنیا میں کون، ان کے شرف جانتا نہیں
اعمیٰ ہے جو حسینؑ کو پہچانتا نہیں

خورشید آسمان ہدایت حسینؑ ہے
علم خدا کی فوج کا رایت حسینؑ ہے
بندوں پہ کبریا کی عنایت حسینؑ ہے
قرآں کی ہے جو روح وہ آیت حسینؑ ہے
آنکھوں کا نور، جسم کی جاں، دل کا چین ہے
ایماں کی طرح اُن کی ولا فرض عین ہے

دریا سے نور حق کا سفینہ حسینؑ ہے
عالم میں علم دیں کا مدینہ حسینؑ ہے
اسرار معرفت کا خزینہ حسینؑ ہے
انگشتری جہاں ہے، نگینہ حسینؑ ہے
گھر گھر ہے فیض سرورِ عالی مقام کا
ہر دل پہ ہے کھدا ہوا نقش ان کے نام کا

بالائے عرش پاک مقام حسینؑ ہے
سیراب ہے، جو تشنہ جام حسینؑ ہے
عقدہ ہزار حل ہوں وہ نام حسینؑ ہے
قرآں کے بعد ہے تو کلام حسینؑ ہے
ذی قدر ہیں، فصیح ہیں، شیریں مقال ہیں
کیوں کر نہ ہوں کہ مصحف ناطق کے لال ہیں

شبیرؑ گوشوارہ عرشِ الٰہ ہے
نور خدا ہے، خلق کے شاہوں کا شاہ ہے
سرتاج ممکنات ہے، عالم پناہ ہے
شاہد نبیؐ ہے، مہر نبوت گواہ ہے
دونوں جہاں میں اُن کے شرف آشکار ہیں
فضلِ خدا سے دوش نبی کے سوار ہیں

عالم میں ہے اُنھیں کے سبب سے ظہور حق
اُن سے ہوئی دو چند تجلی طور حق
باطل مٹا جہاں سے ہوا یہ ظہور حق
یہ سرخرو ہیں روز ازل سے حضورِ حق
حرمت سے ان کی کفر کا دل چاک ہو گیا
دم میں بتوں سے خانہ حق پاک ہو گیا

رحمت کا دُر ہیں باب سخا و عطا ہیں یہ
وعدے پہ گھر لٹا دیا وہ باوفا ہیں یہ
حبل المتین و حاشیہ مدعا ہیں یہ
شرح مقدمات کتاب خدا ہیں یہ
لاریب فیہ محرم اسرار حق یہ ہیں
ناطق ہے مصحف آپ کہ میرے ورق یہ ہیں

ہر جسم چار چیز سے حق نے کیا بنا
پانی ہے اور خاک ہے آتش ہے اور ہوا
یہ نور ہیں، عناصر اربع ہیں ان کے کیا
کیجیے شمار حلم و مروت، وفا، سخا
کیا کام اس سے نور کو جو خود کثیف ہے
مانند روح جسم مطہر لطیف ہے

’ح‘ سے حسینؑ پاک کے ہے حلم آشکار
’سین‘ سعید سے ہے سیادت کو اعتبار
اس ’ی‘ سے ہے یقین ہمیں فیض کردگار
نیکی کا ’نوں‘ ہے نام یہ ہے نکتہ میں نثار
دیکھو تو ایک نام سے کیا کیا ظہور ہے
آغاز جس کا نور ہے، انجام نور ہے

خالق نے یہ جہان میں رتبہ کسے دیا
مہتاب نور حق ہیں یہ، خود نور کبریا
جب اسم پنجتن کو رقم عرش پر کیا
لکھتے ہیں پانچ حصہ سوا ہو گئی ضیا
دی نوح نے صدا کہ بیاض جہاں ہیں یہ
گویا قلم ہوا کہ خدا کی زبان ہیں یہ

بس یک بیک جو عرش کی رونق ہوئی سوا
چلائے تب ملائک درگاہ کبریا
اے بادشاہ ارض و سما واہب العطا
یہ کون ہیں کہ جن کا یہ عالی ہے مرتبا
آئی صدا کہ باعث افلاک ہیں یہی
پہچان لو کہ پنجتن پاک ہیں یہی

ہے ایک ان میں فخر رسولان روزگار
جن کے قدم سے دین مبیں ہوگا آشکار
ایک ان میں ہے علی ولی شیر کردگار
اک فاطمہؑ ہے بنتِ رسولِ فلک وقار
ایک ان میں ہے حسن کہ شہِ مشرقین ہے
مظلومی جس کے چہرے پہ ہے، وہ حسینؑ ہے

یہ ہیں ہمارے دوست یہ ہیں رونق جہاں
مطلوب کردگار ہیں مقصود کن فکاں
ان کے سبب سے خلق کیے ہم نے آسماں
ہے ان کے دوستوں کے لیے گلشن جناں
ان کے بغیر طاعت خالق روا نہیں
ناری ہے پنجتن سے جسے اقتدا نہیں

کیوں عاشقانِ شاہ سنا رتبہ حسینؑ
سرتاج عرش عالم امکاں کے زیب و زین
زہرا کی جان، روح علی، مصطفیٰ کا چین
مہر سپہر عز و شرف، شاہ مشرقین
رونے کا ہے مقام جو ایسا سعید ہو
وہ رَن میں تین روز کا پیاسا شہید ہو

عالم پہ مصطفیٰؐ کی محبت ہے آشکار
تھا ایک دن فراق نواسے کا ناگوار
کاندھے پہ اپنے اُن کو چڑھاتے تھے بار بار
قرباں کبھی تھے خیر ورا اور کبھی نثار
آنکھوں سے اپنی ان کو نہ اک دم جدا کیا
یاں تک کہ نور عین کو اُن پر فدا کیا

لڑکوں میں کھیلتا تھا جو زہرا کا دلربا
پھرتے تھے ساتھ ساتھ نواسے کے مصطفاؐ
کہتا تھا یوں ہٹا کے قدم کو وہ مہ لقا
ہم دوڑتے ہیں آ کے ہمیں چھو تو لو بھلا
فرماتے تھے رسول کہ اچھا ہم آتے ہیں
دیکھیں تو آپ بچ کے کدھر ہم سے جاتے ہیں

پھیلا کے دونوں ہاتھ بڑھے سید البشر
ہنس ہنس کے پچھلے پاؤں لگا ہٹنے وہ قمر
ہلتے تھے مثلِ قبلہ نما کان کے گہر
جاتے تھے وہ اُدھر کو تو آتے تھے یہ اِدھر
فرماتے تھے نبیؐ کہ کدھر جائیے گا آپ
یہ ہنس کے کہتے تھے نہ ہمیں پائیے گا آپ

آ جاتے تھے قریب جو محبوب ذوالجلال
بچ جاتے تھے اُچھل کے حسینؑ نیکو خصال
پیغمبرؐ خدا کو یہ اس دم ہوا خیال
ایسا نہ ہو اُلجھ کے گرے فاطمہ کا لال
کیا ہوگا اضطراب شہ مشرقین کو
گھوڑے سے جب گراتے تھے اعدا حسینؑ کو

دوڑے تھے کھیلنے میں جو شبیر حق شناس
دم چڑھ گیا تھا خشک تھے لب اور لگی تھی پیاس
گھبرائے دیکھ کر جو رسول فلک اساس
لے آئے آپ دوڑ کے پانی حسینؑ پاس
ایک دن وہ الفت شہ عالی وقار تھی
ایک دن وہ تھا کہ حلق پہ خنجر کی دھار تھی

الله ری محبت محبوب ذوالمنن
آرام روح تھا گل باغ ابوالحسن
چوما کبھی گلا، کبھی ماتھا، کبھی دہن
مرکب بنے تھے عید کے دن سید زمن
کیا مرتبے تھے سید عالی مقام کے
گیسو دیے تھے ہاتھوں میں بدلے لگام کے

جب پشت پر نماز میں ہوتے تھے یہ سوار
سجدے میں طول دیتے تھے سلطان نامدار
جو چیز مانگتا تھا نبیؐ سے وہ گلعذار
ہوتا تھا جبرئیل کو یہ حکم کردگار
ہم چاہتے ہیں فاطمہ کے نور عین کو
جو شے طلب کرے ابھی دے دو حسینؑ کو

باہر جو ان کو لے کے نکلتے تھے مصطفا
اٹھ اٹھ کے گرد پھرتے تھے اصحاب باوفا
میکال و جبرئیل و سرافیل تھے فدا
شیدا تھے فاطمہ کی محبت کا ذکر کیا
ماں باپ بہنیں بھائی چچا سب نثار تھے
یوسف نبیؐ کا ایک تھا عاشق ہزار تھے

اک روز کنگھی کرتے تھے زلفوں میں وہ جناب
ٹوٹا جو تار زلف جگر بند بو تراب
اس وقت فاطمہ کے جگر کو رہی نہ تاب
صدمے سے دل الجھ گیا آنکھیں ہوئیں پُرآب
اس دن کہاں وہ بنتِ رسالت پناہ تھی
جس روز چوب نیزہ تھی اور زلف شاہ تھی

لکھا ہے کچھ علیل تھے سردار کائنات
سب کو نبیؐ کی ماندگی سے تلخ تھی حیات
ایک دن پے عیادت سلطان نیک ذات
گھر میں گئیں نبیؐ کے بتول فلک جناب
لخت دلِ رسولِ زمن ساتھ ساتھ تھے
گودی میں تھے حسینؑ حسن ساتھ ساتھ تھے

بے ہوش تھے بخار میں سلطان بحر و بر
زہرا گئیں نبیؐ کے سرہانے بچشم تر
دم کی دعا رسول کے بازو کو تھام کر
پیارے نواسے آن کے بیٹھے اِدھر اُدھر
دونوں لپٹ گئے شہ عالی وقار سے
پھیرا بدن پہ ننھے سے ہاتھوں کو پیار سے

کہتی تھی فاطمہ کہ نہ چونکاؤ میں نثار
ناخوش ہے طبع پاک رسول فلک وقار
منھ رکھ کے منھ پہ کہتے تھے شبیر نامدار
بھائی سے پہلے ہوویں گے کاندھوں پہ ہم سوار
کیا ہے عبا سے آپ جو منھ کو چھپائے ہیں
آنکھیں تو کھول دیجیے، نانا، ہم آئے ہیں

چونکے نہ خواب سے جو رسول فلک جناب
زہراؑ نے دونوں بیٹیوں سے اس دم کیا خطاب
بس ہو چکے رسولؐ کی خدمت سے بہرہ یاب
نانا کو تم ستاؤ نہ، گھر میں چلو شتاب
اُٹھیں گے جب رسولؐ تو پھر لے کے آئیں گے
کی عرض ان کے پاس سے ہم تو نہ جائیں گے

زہراؑ گئی مکانِ محمدؐ سے اپنے گھر
نانا کے پاس سور ہے وہ غیرت قمر
گزری جو آدھی رات تو چونکے وہ خوش سیر
گھبرا کے دیکھنے لگے ماں کو ادھر اُدھر
برج شرف سے وہ مہ انور نکل گئے
مادر کو ڈھونڈھتے ہوئے باہر نکل گئے

چھایا تھا ابر تیره و تاریک تھی وہ شب
بجلی بھی کوندتی تھی، گرجتا تھا رعد جب
تھی یہ ہواے تند کہ گل تھے چراغ سب
دنیا تمام خواب میں تھی غیر ذات رب
رستہ نہ سوجھتا تھا یہ کوچے سیاہ تھے
تھی کالی رات اور وہ زہرا کے ماہ تھے

نا آشنا تھے راہ سے کوچوں سے نابلد
خادم کوئی نہ ساتھ نہ مادر نہ اب و جد
گھر ڈھونڈتے تھے وہ پسر ضیغم صمد
ملتی نہ تھی مگر کہیں بیت الشرف کی حد
چاروں طرف وہ فاطمہ کے مہ جبیں گئے
پایا نہ گھر بھٹک کے کہیں سے کہیں گئے

بولے حسن سے تب یہ حسین نکو خصال
بھائی ہے اب تو نیند کے مارے عجیب حال
فرمایا آؤ سو رہو حافظ ہے ذوالجلال
کہہ کر یہ بات بیٹھ گئے فاطمہ کے لعل
پیدل کبھی چلے جو نہ تھے سست ہو گئے
گردن میں باہیں ڈال کے رستے میں سو گئے

اس دم یہ جبرئیل کو حکم خدا ہوا
رستے میں سو گئے ہیں محمدؐ کے دلربا
زہرا کے لاڈلوں کی حفاظت کو جلد جا
بے چین ہوں نہ فاطمہ زہرا کے مہ لقا
وہ اہتمام کر کہ زمیں رشک عرش ہو
سایہ ہو ایک پر کا اور اک پر کا فرش ہو

گرجے نہ رعد ابر نہ برسے، نہ چمکے برق
آرام میں حسینؑ و حسنؑ کے نہ آئے فرق
دونوں ہیں یہ نبیرۂ سلطان غرب و شرق
گرمی نہ ہو کہ جسم ہوں اُن کے عرق میں غرق
تھم تھم کے یا نسیم چلے، یا صبا چلے
ذرہ نہ خاک اڑے، نہ زیادہ ہوا چلے

چونکے جو گھر میں خواب سے پیغمبرؐ خدا
سلمان فارسی سے بصد شوق یہ کہا
لے آؤ جا کے گھر ہوں اگر میرے مہ لقا
زہراؑ کے گھر پہ جا کے یہ سلمان نے کہا
دیکھا نہیں جو دیر سے صدمے اٹھاتے ہیں
خیر الورا نواسوں کو اپنے بلاتے ہیں

یہ سُن کے غیر ہو گیا خیر النسبا کا حال
بستر سے اٹھ کے صحن میں آئیں بصد ملال
سلمان فارسی سے یہ بولی وہ خوشخصال
بھائی یہاں کہاں ہیں بھلا دونوں میرے لال
لے کر گئی تو تھی پہ نہیں ساتھ لائی ہوں
میں خود نبیؐ کے پاس انھیں چھوڑ آئی ہوں

جاؤ خدا کے واسطے مجھ میں نہیں حواس
گر واں نہیں، تو پھر مرے بچے ہیں کس کے پاس
ہوتے تو کیوں بلاتے رسول فلک اساس
گھر سے کہیں نکل نہ گئے ہوں وہ حق شناس
کرتے ہیں ضد تو بات بھی وہ مانتے نہیں
ہے ہے ابھی تو راہ بھی وہ جانتے نہیں

سلماں نے جا کے احمد مرسل کو دی خبر
مولا نہیں ہیں منزلِ زہرا پہ وہ قمر
یہ سُن کے بے قرار ہوئے سید البشر
اٹھے عصا کو دست مبارک میں تھام کر
غل تھا، رسول جاتے ہیں پیاروں کو ڈھونڈنے
نکلا ہے آفتاب ستاروں کو ڈھونڈنے

گھر سے چلے جو مضطربانہ شہ امم
تھا فرط ضعف کانپتے تھے جا بجا قدم
سلمان فارسی سے یہ کہتے تھے دمبدم
زہرا کہیں نکل نہ پڑے گھر سے ہے ستم
کیوں کر پتہ اُدھر کا ملے جس طرف گئے
یا رب کہاں وہ اختر برجِ شرف گئے

ان ننھے ننھے پاؤں کا ملتا جہاں نشاں
جھک جھک کے آنکھیں ملتے تھے سردار انس و جاں
لب پر کبھی دعا تھی کہ اے خالق جہاں
ہر وقت اپنے بندوں کا تو ہے نگاہباں
گو ان کے ساتھ دوست نہ کوئی رفیق ہے
تو مادر و پدر سے زیادہ شفیق ہے

بندے ہیں تیری فاطمہ زہرا کے دلربا
سچ ہے کہ ہیں یہ تیری امانت مرا ہے کیا
حافظ ہے ان کا کون جہاں میں ترے سوا
مضطر جو ہوں، یہ ہے بشریت کا مقتضا
یا رب گرے نہ کوہ مصیبت بتول پر
ان کا فراق شاق ہے تیرے رسولؐ پر

یونس کو تو نے بطن سے ماہی کے دی نجات
اُس آگ میں خلیل کی حافظ تھی تیری ذات
ہے سہل تجھ کو حلِ مہمات و مشکلات
تو نے کیا ہے رات کو دن اور دن کو رات
حافظ ہے تو ہی گھر میں بشر ہو کہ راہ میں
مجھ کو بچایا غار میں، یوسف کو چاہ میں

واں جا کے فاطمہ کو کسی نے یہ دی خبر
ملتے نہیں ہیں کھوئے ہوئے آپ کے پسر
دیکھ آئے جا کے بوذر و سلماں اِدھر اُدھر
نکلے ہیں ڈھونڈھنے کے لیے سید البشرؐ
صدمہ ہے مصطفیٰ کے دلِ درد ناک پر
گر گر پڑے ہیں ضعف سے تھرا کے خاک پر

سننا تھا یہ کہ دل پہ لگا فاطمہ کے تیر
بے تاب ہو کے بولیں کہ ہے ہے مرے صغیر
چلائی یا علی ولی شاہ قلعہ گیر
دوڑو کہیں چلے گئے میرے مہ منیر
کیا ہے جو ڈھونڈنے کو شہ بحر و بر گئے
میں کیا کروں ارے مرے پیارے لدھر گئے

نکلے جناب شیر خدا شاہ ذوالفقار
آنکھیں تھیں دونوں فرط محبت سے اشکبار
صدمے سے فاطمہ کے جو دل کو نہ تھا قرار
حجرے سے در تلک گئیں اور آئیں سات بار
کہتی تھیں کیا ہوا میرے نازوں کے پالوں کو!
ہے ہے کوئی پکڑ نہ لے ان زلفوں والوں کو !

اے فضہ اپنے پردے کا اِس دم نہ کر خیال
جا دیکھ تو ملے کہ نہیں میرے دونوں لال
اس تپ میں کس طرف گئے محبوب ذو الجلال
تھامے رہے کوئی کہ نہیں مصطفیٰ میں حال
اب کوئی دم میں پھینک کے چادر نکلتی ہوں
تو جا، نہیں میں گھر سے کھلے سر نکلتی ہوں

واں ڈھونڈتے تھے دونوں کو پیغمبر الٰہ
اک نور دور سے نظر آیا میان راه
سلماں نے عرض یہ کی کہ اے کل کے بادشاہ
شاید یہیں ہیں فاطمہ زہرا کے مہر و ماہ
مولا وہ شاہزادہ گردوں اساس ہیں
روح الامیں پکارے کہ خادم کے پاس ہیں

جلدی قریب تر جو گئے سید البشر
دیکھا زمیں پہ فرش ہیں روح الامیں کے پر
قدسی کھڑے ہیں بہر حفاظت اِدھر اُدھر
ہیں دو ملک لیے ہوئے زانو پہ دونوں سر
نہ بھیگتے ہیں مینہہ سے نہ بیچین ہوتے ہیں
وہ دونوں بھائی لیٹے ہوئے ساتھ سوتے ہیں

لاتی ہے بوے خلد بریں دمبدم صبا
ہے مثل قلب مومن کامل زمیں صفا
بیٹھا ہوا ہے متصل سر، اک اژدھا
گلدستہ اس کے منھ میں ہے باغ بہشت کا
اُٹھ اُٹھ کے بار بار مگس راں ہے اس طرح
الفت سے کوئی مروحہ جنباں ہو جس طرح

پائے جو خاک چھان کے وہ لعل بے بہا
بس دوڑ کے لپٹ گئے محبوب کبریا
چوما دہن حسنؑ کا، تو شبیرؑ کا گلا
صدقے ہوئے جو اُن پہ تو اس پر ہوئے فدا
شبیر کو تو لے کے شہنشاہ دیں چلے
لے کر حسن کو گود میں روح الامیں چلے

فضہ نے دی صدا کہ مبارک ہو اے بتول
پائے رسولؐ نے چمن مرتضی کے پھول
حاصل ہوئی مراد دعائیں ہوئیں قبول
بس باغ باغ ہو گئی وہ بضعۃ رسولؐ
کھولے تھے سر کے بال پہ یہ سُن کے رک گئیں
قبلہ کی سمت خاک پہ سجدے کو جھک گئیں

سجدے سے سر اٹھا کے کہا شکر اے خدا!
میں فاقہ کش ہوں تو نے مجھے بھیک کی عطا
یہ دونوں لال ہیں مرے جینے کا آسرا
مولا ترا کرم ہے کہ سن لی مری دعا
ملتے اگر نہ وہ تو کدھر جاتی فاطمہ
آنے میں ہوتی دیر تو مر جاتی فاطمہ

لائے جو گھر میں دونوں کو محبوب کردگار
روئی لپٹ کے فاطمہ بیٹوں سے زار زار
تلووں سے آنکھیں مل کے کہتی تھی بار بار
گھر سے کہاں چلے گئے تھے تم پہ میں نثار
آؤ تو گرد پھر کے گلے سے لگاؤں میں
ان ننھے ننھے پاؤں کے قربان جاؤں میں

اس دن کہاں تھے آہ رسولِ فلک حشم
گھیرے تھا جب حسینؑ کو وہ لشکر ستم
تیروں کا مینہ برستا تھا بیکس پہ دمبدم
نانا کو روکے ڈھونڈھتے تھے خود شہ امم
داغ جگر ملا تھا شہ خوشخصال کو
کھویا تھا جب جہاد میں اکبر سے لال کو

عاشور کی سحر کا یہ احوال ہے رقم
بس دو پہر میں باغ حسینی ہوا قلم
تنہا تھے دشمنوں میں امام فلک حشم
نہ ساتھ تھا پسر، نہ علمدار، نہ علم
سب مستعد تھے قتل شہ تشنہ کام پر
ریلے تھے فوج کے شہ عالی مقام پر

گھوڑے پہ غش میں تھا پسر شیر کردگار
سینہ تمام ظلم کے تیروں سے تھا فگار
حربے تمام فوج کے اور اک نحیف و زار
اک پھول سا تو جسم تھا اور زخم دو ہزار
غل تھا کہ دو اماں نہ شہر مشرقین کو
نوکوں سے برچھیوں کی گرا دو حسینؑ کو

بالاتفاق سب نے لکھا ہے بصد ملال
گھوڑے سے وقت عصر گرا فاطمہ کا لال
اس وقت شمر سے یہ عمر نے کیا مقال
ہاں تن سے کاٹ لے سر سلطان خوشخصال
کس منھ سے اب کہوں کہ ستمگر نے کیا کیا
خنجر سے شاہ کا سر اقدس جدا کیا

بس اے انیسؔ آگے نہ دے مرثیے کو طول
بہتر ہے مختصر کہ نہ ہوں سامعیں ملول
آقا سے کر یہ عرض کہ اے دلبر بتول
اس بندہ ذلیل کی بھی نذر ہو قبول
سب فیض آپ میں ہے جناب امیرؑ کا
شاہوں نے رد کیا نہیں ہدیہ فقیر کا
