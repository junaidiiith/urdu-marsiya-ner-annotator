www.emarsiya.com
جلد چہارم
مرثیہ میر انیس


دربار میں زنداں سے طلب ہوتے ہیں قیدی
بے تاب ہیں بے صبر ہیں جی کھوتے ہیں قیدی
منھ گرد بھرے آنسوؤں سے دھوتے ہیں قیدی
بچوں کو لئے گودیوں میں روتے ہیں قیدی
فاقوں میں کھڑے ہونے کی طاقت نہیں تن میں
دہشت سے ستمگاروں کی لرزہ ہے بدن میں

دل ہول کے مارے نہیں سینوں میں سماتے
ہیں خاک بھرے بالوں سے چہروں کو چھپاتے
زینبؑ کا یہ عالم ہے کہ غش پر ہیں غش آتے
سہمے ہوئے بچے ہیں یہ ماؤں کو سناتے
دم ہونٹوں پہ ہے قید کی ایذا و محن سے
کیا گردنیں پھر باندھیں گے جلاد رسن سے

جی ڈرتا ہے اماں ہمیں گودی میں چھپا لو
کپڑا کچھ اڑھا کر ہمیں چھاتی سے لگا لو
سن لے نہ کوئی منھ سے سخن کچھ نہ نکالو
سجاد کہاں ہیں انھیں پاس اپنے بلا لو
مارے نہ طمانچے کوئی یہ خوف بڑا ہے
دروازے پہ شمر ستم ایجاد کھڑا ہے

تھا شور کہ اے قیدیو دربار میں جاؤ
کیا بیٹھے ہو زنداں میں قدم جلد اُٹھاؤ
خالق نے کیا رحم اب آنسو نہ بہاؤ
حلقے رسن ظلم کے ڈھیلے کریں آؤ
حاکم کو دعا دو کہ تمھیں شاد کرے گا
اب مقتل نہیں کرنے کا آزاد کرے گا

سن کر یہ سخن کہنے لگی زینب نا چار
اک بار تو ہو آئے ہیں مجلس میں گنہگار
کیا کام ہے اب کیوں ہے بلایا سر دربار
نے سر پہ ردائیں ہیں نہ ہے طاقت رفتار
لیجاؤ نہ بلوے میں اسیران ستم کو
گھل گھل کے اسی قید میں مر جانے دو ہم کو

میں سوگ میں ہوں کیسی خوشی کیسی رہائی
کس سے ملوں گی چھوٹ کے کیا جیتے ہیں بھائی
مانجائے نے گردن تہِ شمشیر کٹائی
بھائی سے تو اب تا بہ قیامت ہے جدائی
کیا لطف چھٹے قید سے گر پیاروں کو کھو کر
دکھلاؤں گی صورت کسے بن بھائی کی ہو کر

مشہور ہوں میں فاطمہ کے لال کی شیدا
جب وہ نہ ہوئے قید سے چھوٹی بھی تو پھر کیا
اب قید کا غم ہے نہ رہائی کی تمنا
مر جاؤں میں زنداں میں تو رہ جائے یہ پردا
چرچا ہو کہ دنیا سے سفر کر گئی زینبؑ
چہلم نہ ہوا بھائی کا اور مرگئی زینبؑ

مارے گئے عباسؑ دلاور مرے آگے
دنیا سے گئے اکبر و اصغر مرے آگے
بھائی کے چلا حلق پہ خنجر مرے آگے
خالی ہوا زہرا کا بھرا گھر مرے آگے
غم کھاتی ہے اور خونِ جگر پیتی ہے زینبؑ
وہ شیر تو مارے گئے اور جیتی ہے زینبؑ

بتلاؤ خوشی چھوٹنے کی قید سے اب کیا
بیٹے ہیں کہ پھر جن سے ہو ملنے کی تمنا
قاسم ہیں کہ دکھلائیں گے آکر مجھے سہرا
اکبر ہیں جنھیں دیکھ کے ٹھنڈا ہو کلیجا
لاشے بھی ابھی تک نہیں پیاروں کے گرے ہیں
آباد تھا گھر جن سے وہ جنگل میں پڑے ہیں

جو بھائی کے مرنے سے ستم میں نے اُٹھائے
دشمن کو بھی یہ ظلم نہ اللہ دکھائے
نیزے مرے شانوں میں لعینوں نے چھپائے
بازو مرے باندھے مجھے دربار میں لائے
بھائی کی عزادار ہوں اور خستہ جگر ہوں
عاشور محرم سے میں اب تک کھلے سر ہوں

کہدو مجھے دربار میں حاکم نہ بلائے
خلقت کو دوبارہ نہ مری شکل دکھائے
گر قتل ہو منظور تو قاتل یہیں آئے
موجود ہوں خنجر مری گردن پہ پھرائے
فکر غم و اندوہ سے آزاد ہو زینبؑ
سر تن سے جدا ہو تو بہت شاد ہو زینبؑ

فرمانے لگے رو رو کے تب عابدؑ بیمار
اس وقت پھوپھی جان مناسب نہیں تکرار
کیا بس ہے اسی طرح چلو پھر سر دربار
دیکھیں تو کہ کیا کہتا ہے اب حاکم غدار
کب سے نہیں کی سبط پیمبرؐ کی زیارت
شاید ہو میسر سر سرور کی زیارت

رو کر کہا زینب نے جو مرضی تری پیارے
مختار ہو تم اب تو ہوں میں ساتھ تمہارے
سُن کر یہ سخن خاک سے قیدی اُٹھے سارے
پر سب کے قدم کانپتے تھے ضعف کے مارے
نورانی بدن گرد غریبی سے اَٹے تھے
بکھرے ہوئے تھے بال گریبان پھٹے تھے

اس حال سے پہونچے جو وہ بیکس سر دربار
تعظیم کو مسند سے اُٹھا حاکم غدار
کاٹی گئیں جب بیڑیاں اور طوق گرانبار
گر دن کو جھکا رونے لگے عابد بیمار
صدمے سے جو اشک شہِ خوشخو نکل آئے
اس وقت تو حاکم کے بھی آنسو نکل آئے

بعد اس کے یہ عابد سے لگا کہنے وہ جلاد
محجوب نہایت ہوں میں اے سید سجاد
تھا دشمن شہ ابن زیاد ستم ایجاد
میں خانۂ زہراؑ تو نہ کرتا کبھی برباد
بیکس کے ستانے میں مجھے فائدہ کیا تھا
لیکن وہ ہوا جو کہ مقدر میں لکھا تھا

عابد نے کہا گو کہ ہیں ہم بے سر و ساماں
پر یہ نہیں منظور کہ لیں غیر کا احساں
سب مشکلیں بندوں کی خدا کرتا ہے آساں
چھٹنے کی خوشی ہے نہ وطن جانے کا ارماں
اک گھر دے وہاں ماتم شبیر کریں ہم
سامان عزائے شہ دلگیر کریں ہم

بابا جو ہوئے قتل تو ہم قید میں آئے
اعدا کی تقید تھی کوئی غل نہ مچائے
آنکھیں ہمیں دکھلائیں اگر اشک بہائے
جی بھر کے کبھی باپ کو رونے نہیں پائے
ناموس نبیؐ خوف سے اک دم نہیں روئے
زنداں میں بہن مر گئی اور ہم نہیں روئے

اور دوسرے ہے آل نبیؐ با سر عریاں
لوٹا ہوا اسباب منگا دے ہمیں اس آں
میں اپنے بزرگوں کے تبرک کا ہوں خواہاں
بس ہے وہی ہم بے سرو سامانوں کا ساماں
حیدر کا عمامہ ہے محمدؐ کی عبا ہے
اور کہنہ سی اک فاطمہ زہرا کی ردا ہے

لوٹا ہوا اسباب جو حاکم نے منگایا
تب شمر لباس شہ دیں کشتی میں لایا
سجاد کا دل سینے میں اس وقت بھر آیا
سر پیٹ کے یہ زینبؑ بیکس نے سنایا
اس وقت مری چھاتی پھٹی جاتی ہے لوگو
بھائی کے مجھے خون کی بو آتی ہے لوگو!

ہے ہے مجھے پوشاک برادر کی دکھا دو
پیراہن شپیرؑ کی بو مجھ کو سنگھا دو
عمامہ گلگوں مری آنکھوں سے لگا دو
عابد نے کہا جلد یہ پوشاک چھپا دو
واللہ ابھی جی سے گزر جائے گی زینبؑ
ان کپڑوں کو دیکھے گی تو مر جائے گی زینبؑ

حاکم نے جو دیکھی شہ مظلوم کی پوشاک
ٹکڑے تھا ہر اک جا سے وہ ملبوس تن پاک
عابد سے یہ کہنے لگا تب حاکم سفاک
یہ رخت کہن پہنے تھے سبط شہِ لولاک
حیرت ہے مجھے جامۂ شاہ شہدا پر
دعویٰ تھا خلافت کا اسی کہنہ قبا پر

رو کر کہا عابد نے کہ او حاکم غدار
معراج میں پہنے تھے اسے احمد مختار
ایسی نہ تھی واللہ قبائے شہ ابرار
یہ تیروں کے اور نیزوں کے روزن ہیں ستمگار
تلواروں سے ٹکڑے جسد پاک ہوا ہے
یوں ہی مرے بابا کا بدن چاک ہوا ہے

اکبر کی جو پوشاک تھی تر خون سے ساری
دیکھا جو اسے بانوئے بیکس یہ پکاری
ہم شکل پیمبرؐ ترے شملے کے میں واری
آنکھوں کے تلے پھرتی ہے تصویر تمہاری
طے کر کے بہت جلد یہ منزل گئے بیٹا
کپڑے تو ہیں اور خاک میں تم مل گئے بیٹا

کپڑے سحر قتل یہ بدلے تھے جو دلبر
کیسے ہی یہ قامت پہ بھلے لگتے تھے اکبر
وہ چاند سے رخسار وہ گیسوئے منبر
دولھا سے بنے خیمے سے تم نکلے تھے باہر
اب سمجھی کہ دولت مری کھونے کو چلے تھے
تم قبر کی آغوش میں سونے کو چلے تھے

شملے کو اُٹھا نے جو لگی بانوئے غم خوار
اصغر کا شلوکا نظر آیا اُسے اک بار
لپٹا کے کلیجے سے پکاری بہ دل زار
اصغرؑ تر ے کُرتے پہ فدا ماں جگر افگار
مارے گئے دامن میں شبہ تشنہ گلو کے
ننھے سے گریبان میں دھبے ہیں لہو کے

کچھ حال مجھے درد گلو کا نہ سُنایا
چپکے رہے اور تیر ستم حلق پہ کھایا
مادر نے تو اُجلا تمھیں کرتا تھا پنھایا
دودھ اُس پہ ہے کیا ہچکیاں لے لے کے گرایا
پیکاں کے نکلنے کا جو دکھ تم نے سہا ہے
ہے ہے یہ مرا دودھ لہو ہو کے بہا ہے

صدقہ گئی آباد کیا باپ کا پہلو
ویراں مری گودی ہوئی اے اصغر مہ رو
تھی شب کو بہت دودھ کے پینے کی تمھیں خو
اٹھ اُٹھ کے یہ ماں ڈھونڈھتی ہے رات کو ہر سو
مجھ کو تو جدائی تیری تڑپاتی ہے اصغر
مجھے بن تجھے کس طرح سے نیند آتی ہے اصغر

اک کشتی میں تھا رانڈوں کا لوٹا ہوا زیور
پازیب تھی کبرا کی سکینہ کا تھا گوہر
تب پیٹ کے چھاتی یہ لگی کہنے وہ مضطر
ہے ہے مری بچی ترے قربان یہ مادر
زنداں سے سوئے خلد سفر کر گئی ہے ہے
گوہر یہ بناؤں کسے تو مر گئی ہے ہے

زخمی ہوا ہے ہے اسی بندے کے لئے کان
کیا قید سے تھا چھوٹنے کا بی بی کو ارمان
دن رات تھا بابا کی نشانی کا تمھیں دھیان
گوہر مرے دلوا دو یہی کہتی تھی ہر آن
ماں تم کو کہاں ڈھونڈہنے اب جائے حکیم سکینہؑ
گوہر تو ملا تم نہ ملیں ہائے سکینہؑ

جب دے چکا لوٹا ہوا اسباب ستمگر
عابدؑ سے کہا اب تو عمامہ رکھو سر پر
اور حضرت زینب سے کہا اوڑھ لو چادر
عابد نے کہا سر پہ عمامہ رکھوں کیو نکر
ہیں چاک گریبان علی بیٹے کے غم میں
سر ننگے محمدؐ ہیں نواسے کے الم میں

ملبوس نہ درکار ہے اب نے زر و زیور
بہر حسنؑ و حیدرؑ و زہراؑ و پیمبرؐ
منگوا دے مجھے میرے پدر کا سر انور
تا دفن کروں قبر میں لاشے سے ملا کر
بابا سا بھی میرا کوئی مظلوم نہیں ہے
جس کا سر پر نور کہیں لاش کہیں ہے

سن کر یہ سخن کہنے لگا حاکم بے پیر
سب کچھ دیا پر ایک نہ دوں گا سر شبیرؑ
جو شیر کو پی پی کے پلا فاطمہ کا شیر
طاقت ہے کہ کوئی اُسے کرتا تہ شمشیر
کچھ اور نہیں بعد ظفر ہاتھ لگا ہے
زر میں نے لٹایا ہے تو سر ہاتھ لگا ہے

سجادؑ نے فرمایا کہ اے کاذب و مکار
وہ عذر ابھی تھا ابھی یہ کرتا ہے گفتار
خود تو نے کیا قتل کا شپیرؑ کے اقرار
خون شہدا ہے تری گردن پہ ستمگار
اس دن تجھے محجوب یہ بیداد کرے گی
جب فاطمہؑ اللہ سے فریاد کرے گی

حاکم نے بگڑ کر کہا جلاد کو لاؤ
سجاد حزیں کو تہ شمشیر بٹھاؤ
زینب نے کہا یا اسد اللہ اب آؤ
بابا مرے بیمار بھتیجے کو بچاؤ
کیا ہے کہ عیاں زور ولایت نہیں کرتے
صدقے گئی پوتے کی حمایت نہیں کرتے

تلوار کو کھینچے ہوئے آیا جو ستمگار
سجاد سے لپٹے حرم احمد مختار
آواز ید اللہ یہ پیدا ہوئی اک بار
کیوں تخت اُلٹ دوں ترا او ظالم و غدار
قائم رہی دنیا کی بنا جس کے قدم سے
اب اس کا گلا کاٹتا ہے تیغ دو دم سے

سن کر یہ صدا کانپ گیا حاکم اظلم
عابد کو دیا اس نے سر سرور عالم
بیٹے نے لیا باپ کا سر ہاتھ پہ جس دم
دربار سے قیدی چلے کرتے ہوئے ماتم
دل غم سے انیسؔ جگر افگار طپاں ہے
دفن شہدا لکھنے کی اب تاب کہاں ہے
