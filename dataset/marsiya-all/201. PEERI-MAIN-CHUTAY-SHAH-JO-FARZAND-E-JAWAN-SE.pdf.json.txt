جلد ششم
مرثیہ میر انیس

۱
پیری مین چھٹے شاہ جو فرزند جوان سے
مجروح ہوا دل غم اکبر کی سنان سے
طاقت نے کنارا کیا شاہِ دوجہان سے
نکلا نہ کوئی حرف شکایت کا زبان سے
اوٹھا یہ دھوان آتش فرقت سے جگر مین
اندھیر جہان ہو گیا حضرت کی نظر مین
۲
فرماتے تھے اوسدم یہ بصد اشک فشانی
اکبر ہمین پیری مین دیا داغ جوانی 
کیا چاہ بُھلائی مری اے یوسف ثانی
افسوس کہ پایا نہ دم نزع بھی پانی
بیدینون نے مارا مرے نازون کے پلے کو
تیغ سے اب ہم بھی کٹاتے ہین گلے کو
۳
یہ کہکے اوٹھے تیغ بکف سیّد ابرار
پٹکے سے کمر شاہ نے باندھی بدل زار
کس حسن سے مولا نے سجے جنگ کے ہتھیار
سوچ کہ سکینہؑ سے بھی مل آئین پھر اکبار
معصوم کو پھر آخری دیدار دکھا لین
پھر خواہر ناشاد کو چھاتی سے لگا لین
۴
مطلع
یون خیمے مین رخصت کو شہہ بحر و بر آئے
جس طرح کبھی برج شرف مین قمر آئے
زینبؑ کو جو اسطرح شہہ دین نظر آئے
شق ہو گیا دل دینے مین اور اشک بھر آئے
پایا جو بہت مضطر و بیتاب جگر کو
بس رکھ دیا شہہ کے قدم پاک پہ سر کو
۵
کی عرض کہ زہرا کا چمن ہو گیا پامال
قربان گئی غیر نہ کیونکر ہو مرا حال
صدمے سے جگر ہلتا ہے بکھرے ہوئے ہین بال
تن سرد ہے رُخ زرد ہے اے فاطمہؑ کے لال
کیسا یہ سخن مجکو سنایا شہہ دین نے
اولاد کا ماتم بھی بُھلایا شہہ دین نے
۶
کسطرح مرے دل کو قرار آئے بتاؤ
اے بھائی مرے سامنے تم خون مین نہاؤ
گوشہ مین کہین پہلے مری قبر بناؤ
صدقے گئی پھر شوق سے جنگل کو بساؤ
مر جانا گلا خنجر براّن سے کٹا کر
پھر تمکو نہ روکے گی بہن قبر سے آکر
۷
جسوقت گلا آپ کا ہوگا تہ خنجر
خود ڈھونڈھنے حضرت کو مین نکلونگی کھلے سر
فضہ جو مرے سر پہ اوڑھا دیویگی معجر
مین اوس سے کہونگی کہ نہین چاہیے چادر
ہمدم تھے مددگار تھے وارث تھے بہن کے
پردہ تو گیا ساتھ شہنشاہ زمن کے
۸
پیدا ہوئی جس روز سے راحت نہین پائی
اکدن مین ہوئی ہاے بھرے گھر کی صفائی
حضرت کی سہی جائیگی مجھسے نہ جدائی
رانڈون کو کہین لے کے نکلجایئے بھائی
ہر دم کا الم جان پہ سہنا نہین اچھا
اس دشت پُر آشوب مین رہنا نہین اچھا
۹
باندھی ہے کمر آپ نے کیون مرنے پہ یا شاہ
آقا کی جدائی نہ دکھائے مجھے اللہ
مین ہاتھون کو اب جوڑتی ہون اے شہہ ذیجاہ
تشریف نہ لیجایئے حضرت سوے جنگاہ
اس دھوپ مین لائے ہو ابھی لاش پسر کو
للہ ذرا کھولیئے سائے مین کمر کو
۱۰
یہ کہکے جو خاموش ہوئی زینبؑ دلگیر
پاس آکے یہ ہمشیر سے کی شاہ نے تقریر
کیون سینہ زنی کرتی ہو باحالت تغیر
کچھ بس نہین مجبور ہون جو خواہش تقدیر
آسانی سے سہہ لیجیو ہر رنج و بلا کو
ہر وقت مین ہمشیر کرو یاد خدا کو
۱۱
یہ دہر نہین لائق آسائش و آرام
غمگین ہے کبھی اور کبھی خوش ہے دل ناکام
بنتی نہین کچھ آگیا جب موت کا پیغام
واللہ کہ ہے خاک اس آغاز کا انجام
مقتل مین کئی دن ہمین تربت نہ ملیگی
جسوقت فضا آئی تو مہلت نہ ملیگی
۱۲
بتلاؤ مسافرکو نہ کس طرح ہو وسواس
تنہائی مین دلبند نہ فرزند کوئی پاس
حسرت سے اگر دیکھیے تربت مین چپ و راس
ہمراہ ہین اعمال تو ہمدم الم و یاس
تاریکی مین کیا جانیئے کس طرح بسر ہو
اندھیر ہے روشن نہ اگر داغ جگر ہو
۱۳
دنیا مین مسافر کو عبث گھر ہے بنانا
اس دہر سے حاصل نہین کچھ دل کا لگانا
جو آیا ہے اک دن اوسے درپیش ہے جانا
کچھ بن نہین پڑتی ہے کرے لاکھ بہانا
مشتاق شہادت دل بے صبر ہے اپنا
اک روز بدن خاک ہے گھر قبر ہے اپنا
۱۴
اکدم کی جدائی ہے مرے واسطے دشوار
مجبور ہون تقدیر سے اے خواہر غمخوار
ہے مستعد قتل اودھر فوج ستمگار
کرتا ہون وصیت تمھین سبب گھر سے خبردار
یہ خشک گلا میرا کٹے گا کوئی دم مین
اب عصر کو کھولین گے کمر ملک عدم مین
۱۵
زینبؑ مجھے درپیش ہے اکدم مین عجب راہ
جس راہ مین ہوتا نہین ہمدرد کوئی آہ
کس طرح مسافر کو نہو صدمۂ جانکاہ
مانگو یہ دعا رحم کرے پیاسے پہ اللہ
طاقت نہین جو دلپہ سہون رنج و الم کو
ہے زیر قدم راہ عدم اب کوئی دم کو
۱۶
ہے جی مین بہن آج کہ حلق اپنا کٹاؤن
منظور ہے امت کو جہنم سے بچاؤن
ممکن ہے کہ میدان مین نہ مین برچھیان کھاؤن
کس طرح بہن وعدۂ طفلی کو بھلاؤن
زہرا نے مصیبت مین شکایت نہ کبھی کی
لازم ہے تمھین صبر کہ بیٹی ہو اوسی کی
۱۷
دو دن سے ہے آمادۂ شر لشکر کفار
تلوارون کو کھینچے ہوئے آتے ہین ستمگار
ہنس ہنس کے یہ کہتے ہین سخن مُنھ سے بتکرار
کیا وجہ جو آتے نہین رن مین شہہ ابرار
لشکر کے کماندار سمٹ کر بہم آئین
میدان مین جو آتے نہین حضرت تو ہم آئین
۱۸
یہ طعن کی باتین مجھے کیونکر ہون گوارا
اسوقت مناسب نہین مرنے سے کنارا
فرزند بھی سینے پہ سنان کھاکے سدھارا
بھائی کی جدائی سے مرا دل ہے دو پارا
اکبر سا پسر اب کوئی مہرو نہین رکھتے
جو چاہین کہین قوت بازو نہین رکھتے
۱۹
یہ کہکے بہت روئے شہنشاہ دو عالم
تھا جوش یہ اشکون کا کہ رومال ہوا نم
برپا ہوا خیمے مین عجب حشر کا ماتم
بانو نے سکینہؑ کو اشارہ کیا اوسدم
میدان مین سدھارے تو نہ پھر آئینگے شپیرؑ
صدقے گئی تم روکو تو رُک جائینگے شپیرؑ
۲۰
مُنھ دیکھ کے مادر کا وہ کرنے لگی گفتار
رخصت کے لیے آتے ہین یان کیا شہہ ابرار
کیونکر کہون وہ دل سے بھلا دینگے مرا پیار
اسوقت نہ چھوڑینگے اکیلا مجھے زنہار
مین گود مین بابا کے مچل جاؤنگی امان
ہتھیارون کو کھلوا ہی کے بس آؤنگی امان
۲۱
بانو کو یہ سمجھا کے وہ شپیر کی دختر
جسوقت گئی روتی ہوئی شہہ کے برابر
کیا دیکھتی ہے بھیڑ کو رانڈون کی ہٹاکر
ہتھیارون کو حضرت نے لگایا ہے بدن پر
مغفر ہے سر پاک پہ چار آئینہ بر مین
باندھی ہے عجب شان سے شمشیر کمر مین
۲۲
دیکھا جو ہین حضرت کو سکینہؑ نے بصد ہین
گھبرا کے گئی باپ کی گودی مین وہ بے آس
معصوم کو تھا شاہ کی جانب سے جو وسواس
بس سینۂ پُرنور کے لینے لگی بوباس
جان آگئی تھی سونگھ کے خوشبو جو بدن کی
ہاتھون سے بلائین لین رُخ شاہ زمن کی
۲۳
مُںھ چوم کے شپیر سخن لب پہ یہ لائے
ہم شب کو عبادت کے سبب گھر مین نہ آئے
تھین لب پہ دعائین کبھی قرآن کے آئے
اب زیست سے عاری ہون خدا جلد اوٹھائے
بتلاؤ جدائی کی یہ شب روکے گذاری
یا چین سے گوشہ مین کہین سو کے گذاری
۲۴
کل صبح سے آمادۂ شر ہے سپہ شام
غربت مین گھڑی بھر بھی نہ پایا کبھی آرام
کیون پیٹتی ہو سینہ و سر لیکے مرا نام
لب پھول سے مُرجھا گئے ہے میری گل اندام
یہ خشک گلا تیغ سے کٹواؤن گا بی بی
ہاتھ آگیا پانی تو پلا جاؤن گا پانی
۲۵
ہے درپئے ایذاؤ ستم یہ فلک پیر
کِس سن مین تمھین ہمسے جدا کرتی ہے تقدیر
رو رو کے سکینہ نہ کرو حال کو تغیر
اب عصر تلک ہم نہ جئین گے کسی تدبیر
تازیست مصیبت مین گرفتار رہوگی
کس طرح یتیمی کی بلا دل پہ سہوگی
۲۶
جسدم یہ سکینہ نے سُنی شاہ کی گفتار
ننھے سے کلیجے پہ چلا خنجر خونخوار
بس باپ کے دامن کو پکڑ کر وہ دل افگار
بولی کہ یہ کیا مجکو سنایا شہ ابرار
کیا آگے مرے ہوویگی رحلت شہہ دین کی
مجھسے نہ سہی جائیگی فرقت شہہ دین کی
۲۷
یا شاہ جدا رہتی ہون مگر آپ سے دم بھر
قابو مین مرے پھر نہین رہتا دل مضطر
تازیست نہ دیکھونگی اگر روے منور
بتلایئے تب مجکو قرار آئیگا کیونکر
یہ خوب سمجھتی ہون کہ کچھ مجسے خفا ہو
لو بخش دو اب اوسکو جو کچھ جرم ہوا ہو
۲۸
معلوم ہوا کچھ نہین حضرت کو مری چاہ
سنتے نہین زاری مری اے سرور ذیجاہ
کس سے کہون جو دل پہ گذرتی ہے مرے آہ
رونے پہ مرے رحم بھی آتا نہین یا شاہ
خون ہوتا ہے اس غم سے دلِ زار ہمارا
صدقے گئی کیا ہو گیا وہ پیار ہمارا
۲۹
اُلفت تھی یہ کل اے پسر صاحب دلدل
غنچہ پہ فدا رہتی ہے جس طرح سے بلبل
یا بھول گئے آج محبت مری بالکل
رخصت مین یہ اصرار نہ وقفہ نہ تامل
کرتا ہے سفر گلشن ہستی کے چمن سے
نکلے گا ابھی طائر جان خانۂ تن سے
۳۰
حضرت جو عبادت کے سبب آئے نہ شب کو
سوئی نہین آرام سے مین اے شہہ خوشخو
پائی جو نہ اس گل سے بدن کی کہین خوشبو
شبنم کی طرح روئی ہون مُنھ اشکون سے دھو دھو
لب خشک ہین اے سید ابرار ہمارے
مُرجھا گئے یہ پھول سے رخسار ہمارے
۳۱
ہر دم سخن یاس نہ فرمایئے بابا
روتی ہے سکینہؑ اسے سمجھایئے بابا
تنہائی مین کس طرح کہون جایئے بابا
پانی کا بہانا ہے بہلایئے بابا
اصغر گئے دریا پہ مگر تشنہ لب آئے
اس چاہ مین عباس گئے جب سے کب آئے
۳۲
بھولا نہین اک آن بھی عمو کا مجھے غم
تنہا ہوے مر جانے سے اونکے شہہ عالم
حضرت کی نہ کیون بار الم سے ہو کمر خم
سچ ہے کہ رہا کوئی نہ اب مونس و ہمدم
کس طرح قلق ہو نہ شہہ ہر دوجہان کو
کفارون نے بیجان کیا حیدر کے نشان کو
۳۳
یہ سنتے ہی شپیر پہ رقت ہوئی طاری
پھر چھاتی سے بیٹی کو لگایا کئی باری
فرمایا دلاسے سے یہ باگریۂ و زاری
اسطرح نہ بے صبر ہو جو مرضیٔ باری
ہون لاکھ الم صبر وہی دیتا ہے بی بی
جو پڑتی ہے انسان پہ سہہ لیتا ہے بی بی
۳۴
اک ہم ہین کہ عباس سے کیا رکھتے تھے اُلفت
ہوتی ہے کہان بھائیون مین ایسی محبت
اوس شیر کی افسوس ہوئی سامنے رحلت
دل ٹکڑے ہوا کھوئی گئی شانون کی طاقت
ہمدم تو روانہ ہوا سوے عدم اپنا
نکلا نہ مگر بھائی کے ہمراہ دم اپنا
۳۵
دکھلا کے لب خشک سکینہؑ نہ رولاؤ
ہربار نہ ہونٹون پہ زبان اپنی پھراؤ
لو گود مین اب مادر ناشاد کے جاؤ
خالق کو کرو یاد ہمین دل سے بُھلاؤ
دُکھ درد مین ہمدم غم جانکاہ تو ہوگا
مشکل مین مدد کرنے کو اللہ تو ہوگا
۳۶
یہ کہکے اوٹھے آپ ہوا رانڈون مین ماتم
فریاد سے ہلتا تھا کلس خیمہ کا ہر دم
لپٹی تھی کوئی شاہ کے قدمون سے بصد غم
کہتی تھی کوئی روکے چلے آپ موے ہم
یون سب نے لیا حلقہ مین اوس فخر ملک کو
جس طرح کرن گھیر لے خورشید فلک کو
۳۷
کلثوم کی زاری وہ سکینہ کا بلکنا
وہ پھول سے رخسارون پہ اشکون کا ٹپکنا
بُندون کا وہ مہتاب سے چہرے پہ چمکنا
اوس تابش خورشید مین پانی کو سسکنا
گرمی تھی غضب دھوپ مین کمھلا گئے بچے
بے آب جو دو دن رہے مرجھا گئے بچے
۳۸
رخسارون پہ حضرت کے بھی یون اشک تھے کم کم 
جس طرح سے ہو گل پہ درخشانیٔ شبنم
رُک رُک کے اوٹھاتے تھے قدم یون شہہ عالم
گویا کہ نیم سحری چلتی تھی تھم تھم
شپیر برآمد ہوے یون مل کے بہن سے
جو فصل بہاری نے کیا کوچ چمن سے
۳۹
ناگاہ بڑھے جانب مرکب شہہ ابرار
خود آیا قدمبوسی کو آقا کے وہ رہوار
پایا نہ جلو مین جو کوئی مونس و غمخوار
تنہائی مین یاد آگئے عباس علمدار
چلائے نہ دریا سے پھرے جاکے برادر
تھانبو مرے گھوڑے کی رکاب آکے برادر
۴۰
افسوس ہے کسوقت ہوئی تمسے جدائی
پانی کی تمنا مین عبث جان گنوائی
کاندھے پہ سکینہ کے لیے مشک اوٹھائی
پانی تو نہ ممکن ہوا پر آبرو پائی
بھائی نہ رہی تمکو خبر آہ کسی کی
یون دل سے بُھلاتا ہے کوئی چاہ کسی کی
۴۱
یہ کہکے جو رہوار پہ بیٹھے شہہ ذیجاہ
اقبال پکارا کہ زہے دبدبہ و جاہ
جبریل بصد فخر ہوے آپ کے ہمراہ
روشن ہوے اوس دشت کے  ذرے صفتِ ماہ
رشک آئے نہ کیون جن و ملک حور و پری کو
خورشید لگائے ہوے تھا چتر زری کو
۴۲
شپیر عجب حُسن سے تھے خانۂ زین پر
جس طرح سے کندہ ہو کوئی نقش نگین پر
پر توسے چمک جاتی تھی بجلی جو زمین پر
ڈر ڈر کے چھپا لیتے تھے جبریل امین پر
غصہ ابھی چہرے پہ نہین ہے شہہ دین کے
ہیبت سے لرزتے ہین قدم گا و زمین کے
۴۳
زیب کمر پاک تھی وہ تیغ شرر بار
صفین مین باندھے تھے جسے حیدر کرار
یون تھے رخ روشن پہ سیہ گیسوے خمدار
جس طرح سے خورشید کے پہلو مین شب تار
اے طبع رخ و زلف کی بس خوب ثنا کی
دن رات بہم ہو گئے قدرت ہے خدا کی
۴۴
ماتھے پہ چمکتا ہے جو سجدہ کا ستارا
اس نکتہ سے روشن ہے عبادت کا اشارا
خود نور سے اپنے اوسے خالق نے سنوارا
کیا ضو ہے کہ خورشید کا رخ زرد ہے سارا
مشتاق زیارت ہے دل ایک ایک ملک کا
ہر بار مگسران ہے چنور مہر فلک کا
۴۵
پیشانی پہ ابرو ہین خمیدہ کہ کمان ہے
یا یہ خم محراب عبادت کا نشان ہے
تیزی ہے جو کچھ ناوک مژگان کی عیان ہے
یان آکے ہدف ہو دل فولاد کہان ہے
بگڑے ہوے دیکھے ہین جو تیور شہہ دین کے
ارجن بھی نہان ہو گیا تودے مین زمین کے
۴۶
کہتے ہین عبث اہل سخن چشم کو آہو
ہم پوچھتے ہین اوسنے کہان پائے یہ ابرو
کیا نرگس شہلا سے وہ ہمسر ہو سرمو
آنکھون مین فلک دیکھ کے بھر لاتا ہے آنسو
پُتلی کا اشارہ جو ملے چشم زدن مین
زندہ ابھی ہو مُردۂ صد سالہ کفن مین
۴۷
عاجز ہون مین وصفِ دہن عقدہ کشا مین
تشبیہ نہین آتی کوئی ذہن رسا مین
انسان کو کیا دخل ہے اسرار خدا مین
کس طرح سے لب کھولیے غنچہ کی ثنا مین
ابتک ہون اسی فکر مین جو یا نہین ملتا
یہ تنگ ہے مضمون بھی کہ گویا نہین ملتا
۴۸
یاقوت جو وہ لب ہین تو دندان در شہسوار
جس طرح شفق وقت سحر ہووے نمودار
یون صاف نمایان ہین رگین ہونٹون پہ دوچار
گویا ہے عقیق یمنی پر خط گلزار
اے جوہر رنگ مین مرجان سے ملا لو
بہتر ہین یہ لب لعل بدخشان سے ملا لو
۴۹
گردن وہ صراحی سی وہ بلور سے شانے
تھے حسن مین بالا شجر طور سے شانے
روشن تھے جو شہ کے رخ پر نور سے شانے
حیران تھے ملک دیکھ کے وہ دور سے شانے
واللیل کو دم کرتے جو دیکھا شہہ دین کو
شانون پہ رکھا زلف نے بل کھا کے جبین کو
۵۰
آئینہ پر نور تھا مہتاب تھا سینہ
بیشک در شہوار سے خوش آب تھا سینہ
فاقہ تھا مگر صبر سے سیراب تھا سینہ
یا خانۂ رحمت کا وہ اک باب تھا سینہ
اسطرح نمایان تھی کمر صدر کے نیچے
جون برق تڑپتی ہے کبھی بدر کے نیچے
۵۱
راکب کی تو وہ شان وہ مرکب کے طرارے
قدمون کے تلے صاف چمکتے تھے ستارے
حورین بھی یہی کرتی تھین آپس مین اشارے
صدقے کوئی نقش سم تو سن پہ اوتارے
کیا چال ہے مستانہ کہ غش آتا ہے ہمکو
آنکھون سے لگا لیتی ہے بجلی بھی قدم کو
۵۲
کیا اسپ سبک گام کا لکھون مین سراپا
صرصر کو ملے خاک بھلا گرد سم پا
اوڑتا ہے تو سایہ کو بھی کر دیتا ہے پسپا
مہمیز کی فارس نے تو محشر ہوا برپا
بجلی سا ہر اک سمت کو جاتا تھا چمک کر
آخر کو تعاقب نہ کیا برق نے تھک کر
۵۳
طاؤس تھا رفتار مین اوڑ جانے مین شہباز
فتراک نہ تھی کھولے ہوے تھا پر پرواز
اوڑ جاتا تھا پرساز سے آتی تھی نہ آواز
چالاک تھا شوخی مین تو چلنے مین قدم باز
اسوار جو روکے توڑ کے باگ ذرا بھی
یون سَن سے وہ اُڑ جائے کہ پائے نہ ہوا بھی
۵۴
اس شان سے مقتل مین جو آئے شہہ ابرار
کیا رعب تھا تھرا گیا سب لشکر کفار
تھہرا نہ گیا سامنے پسپا ہوے سردار
روپوش ہوے سہم کے گوشون مین کماندار
سب اہل خطا مُنھ پہ لیئے تھے سپرون کو
ترکش مین چھپائے ہوے تھے تیر پرون کو
۵۵
ناگاہ رجز پڑھنے لگے یون شہہ عالم
جس طرح سے روباہون مین گونجے کبھی ضیغم
آگاہ ہو مین کون ہون اے فرقۂ اظلم
کیا تمکو ملیگا جو یہ سیّد ہوا بیدم
دنیا مین مراتب ہین جلی صاف ہمارے
قرآن مین تحریر ہین اوصاف ہمارے
۵۶
کیا تاب اوٹھائے جو کوئی سر مرے آگے
رستم سا دلاور بھی ہے کمتر مرے آگے
ہے زرد رُخ مہر منور مرے آگے
بے نور ہے مہتاب کی چادر مرے آگے
چاہین ابھی حورون کو تو موجود یہین ہون
ذرون پہ کرین مہر تو خورشید مبین ہون
۵۷
افلاک پہ جبریل ثنا خوان ہے ہمارا
پُردولت اسلام سے دامان ہے ہمارا
وہ کون ہے جسپر نہین احسان ہے ہمارا
قرآن کو سمجھتے ہین کہ ایمان ہے ہمارا
شکوہ نہ کیا مین نے ستانے پہ تمھارے
آیا ہون مدینہ سے بُلالے پہ تمھارے
۵۸
ہر روز ترقی پہ ہے اقبال ہمارا
خورشید سے وہ چند ہے اجلال ہمارا
کیون پاک نہو نامۂ اعمال ہمارا
ہم شافع محشر ہین خوشا حال ہمارا
سب جاہل و مجہول پہ رتبے یہ جلی ہین
مشہور ہے دنیا مین کہ ہم سبط نبی ہین
۵۹
خاتم ہے جہان نام نگپنہ ہے ہمارا
گل جس سے ہین خوشبو وہی سینہ ہے ہمارا
گھر رحمت خالق کا سفینہ ہے ہمارا
ناری ہے وہ ناری جسے کینہ ہے ہمارا
جو لوگ کہ دم میری محبت کا بھرین گے
کوثر پہ اونھین خُلد مین سیراب کرین گے
۶۰
اللہ کی سرکار کے مختار ہمین ہین
دیکھو غضب حضرت قہار ہمین ہین
بس جنس شہادت کے خریدار ہمین ہین
حقّا خلفِ حیدر کرار ہمین ہین
ہو فوق نہ کیونکر شجر طور سے ہمکو
اللہ نے پیدا کیا ہے نور سے ہمکو
۶۱
نانا ہے مرا ختم رسل صاحب معراج
مختار جہان ہادیٔ دین عرش کا سرتاج
گو مصلحتاً پانی کو اسوقت ہون محتاج
مختار ہون مین چشمۂ کوثر کا مگر آج
نعمت کا طبق خلد سے آیا جسے مین ہون
جبریل نے جھولے مین جُھلایا جسے مین ہون
۶۲
بیٹا ہون مین اوسکا کہ جو ہے خلق کا رہبر
کہتے ہین جسے شیر خدا خویش پیمبرؐ
مختار جہان میر عرب فاتح خیبر
اک ضرب مین دو کر دیا جسنے سر عنتر
یوسف نہ رہے چاہ مین حیدر کے کرم سے
یونس کو رہا کر دیا ماہی کے شکم سے
۶۳
یہ گلشن اسلام بسایا ہے علیؑ نے
جبریل کو شاگرد بنایا ہے علی نے
ہان قرب خدا عرش پہ پایا ہے علی نے
کعبہ سے بتون کو بھی گرایا ہے علی نے
خالق نے عجب اوج دیا اپنے ولی کو
خود عرش پہ تحریر کیا نام علیؑ کو
۶۴
اللہ کے نزدیک ہے توقیر علیؑ کی
ہان عرش معلے پہ ہے تصویر علیؑ کی
اعجاز سے کچھ کم نہین تقریر علیؑ کی
کس جنگ مین نکلی نہین شمشیر علیؑ کی
آیا تھا ذرا غیظ جو خالق کے اسد کو
دو حملون مین سر کر دیا تھا جنگ احد کو
۶۵
ہے پیش خدا مثل نبی رتبۂ حیدر
دو حصہ وہ ہین نور الٰہی کے برابر
حیدر نے کہی پہلے اذان کعبہ کے اندر
مشہور ہے معروف ہے زور درخیبر
اونچا کیا اسطرح ستون قلعہ کے در کا
جسطرح اوٹھا لیوے کوئی بوجھ سپر کا
۶۶
ہے خیر ابھی شر سے اگر ہاتھ اوٹھاؤ
خاتون قیامت کو نہ تربت مین رولاؤ
ریتی پہ نبی زادے کا تم خون نہ بہاؤ
بیدینون ستون کعبۂ دین کا نہ گراؤ
مہمان جو ہوا ہو تو مکان دیتے ہین اوسکو
طالب جو امان کا ہو امان دیتے ہین اوسکو
۶۷
انصاف سے اے قوم تمھین دلمین کرو غور
یہ ظلم مسافر پہ نبی زادے پر یہ جور
مہمان کی دعوت کا نکالا ہے نیا طور
پانی نہ دیا کیا کوئی امید رکھے اور
تھا کاٹنا منظور اگر سر کو ہمارے
کیون تیر سے مارا علی اصغر کو ہمارے
۶۸
شانے ہوے بھائی کے قلم آنکھون کے آگے
تر ہو گیا سب خون سے علم آنکھون کے اگے
اکبر پہ چلی تیغ ستم آنکھون کے آگے
بیجان ہوے وہ توڑ کے دم آنکھون کے آگے
قاسم نہ رہے مر گئے مسلم کے پسر بھی
کام آگئے ہمشیر کے دو لخت جگر بھی
۶۹
اس ظلم پہ مین نے جو کہا ہو تو بتا دو
شکوہ بھی اگر تمسے کیا ہو تو سُنا دو
اسطرح محبت کو دلون سے نہ اوٹھا دو
مین خوش ہون کہ شہرون مین بھی رہنے کی نہ جا دو
کیا تاب شکایت جو کرون اپنی زبان سے
کعبہ کو حرم لیکے نکل جاؤن یہان سے
۷۰
یہ کہکے جو خاموش ہوے شاہ دو عالم
پانی ہوے دل کانپ اوٹھا لشکر اظلم
مظلومی یہ مولا کے ہر اک چشم ہوئی نم
دریا کی ہر اک لہر سے پیدا ہوا ماتم
تھا شور لب نہر زمین یان کی نہ پھٹجائے
ڈر ہے کہین اس قوم کی کشتی نہ اولٹجائے
۷۱
ناگاہ بڑھا شمر سوے سبط پیمبرؐ
جھنجھلا کے یہ لایا سخن سخت زبان پر
ہان آپ بجا کہتے ہین دل ہے مرا پتھر
منظور ہے اب آج یہ ہو جاے مہم سر
پانی کے نہ ملنے کا عبث آپکو غم ہے
یہ خشک گلا لائق شمشیر دودم ہے
۷۲
کیا ہمکو غرض دین سے کسے کہتے ہین ایمان
ملنے کی نہین آج رہائی کسی عنوان
گو آپ ہین زہراؑ و علیؑ کے جگر و جان
کردیونگے اکدم مین مگر خون مین غلطان
ہونے دو جو بد ہوویگا انجام ہمارا
دشمن کو امان دین یہ نہین کام ہمارا
۷۳
یہ سنتے ہی بپھرا اسداللہ کا جایا
مُنھ سرخ ہوا غیظ سے تیوری کو چڑھایا
شمشیر کے قبضہ کی طرف ہاتھ بڑھایا
معلوم ہوا غار سے اژدر نکل آیا
غل تھا کہ بدن آگ ہے مُنھ قہر ہے اسکا
پھر چڑھ کے اوترتا نہین وہ زہر ہے اسکا
۷۴
بجلی سی وہ شمشیر چمکتی جدھر آئی
ہر غول مین بوچھار سرون کی نظر آئی
جس سر پہ گری پیر کے وہ تا کمر آئی
زین پر جو گری گھوڑے سے نیچے اوتر آئی
دم اور بڑھا خون جو پیا ناب نے اوسکی
طوفان بپا کر دیا تھا آب نے اوسکی
۷۵
شمشیر شرر ربز سے طالب تھی امان آگ
ظاہر مین تو مقراض تھی باطن مین زبان آگ
وان نور یہان برق جو وان موج تو یان آگ
جل جل گئے ناری یہ ہوئی شعلہ افشاں آگ
خورشید کا مُنھ زرد تھا تیغون کی چمک سے
دریا کے قرین آگ برستی تھی فلک سے
۷۶
نیزون کی سنانون کو جلا دیتی تھی رن مین
اک آگ لب نہر لگا دیتی تھی رن مین
ہر صف مین پرون کو وہ گرا دیتی تھی رن مین
ہستی کے چراغون کو بجھا دیتی تھی رن مین
شعلہ تھی قیامت تھی روانی مین بلا تھی
سردارون کے سر اوڑ گئے آندھی تھی ہوا تھی
۷۷
کیا خوب بھلا لگتا تھا اوسکا وہ لچکنا
اوس ابر مین ڈھالون کی وہ بجلی کا چمکنا
جنگل مین شرارون سے وہ آتش کا بھڑکنا
وہ دیدۂ جوہر سے ستمگارون کو تکنا
تھا شور زمین لال ہوئی رن کی لہو سے
کیا آنکھ ملائے کوئی اس عربدہ جو سے
۷۸
دو ہاتھ جدھر چل گئے اوس تیغ دو سر کے
کٹ کٹ کے گرے تیرون کے پھل پھول سپر کے
سب درہم و برہم تھے پرے لشکر شر کے
خو زور مین رستم سے سوا تھے وہی سر کے
گرتی تھی وہ بجلی سی جوہر صف کے پرون پر
بس ناد علی پڑھتے تھے جبریل پرون پر
۷۹
جس صف ہپ گری آگ لگاتی ہوئی اوٹھی
تن ناریون کے دم مین جلاتی ہوئی اوٹھی
اعدا کو بُرش اپنی دکھاتی ہوئی اوٹھی
دریا مین لہو کی وہ نہاتی ہوئی اوٹھی
اوسوقت تلاطم تھا غضب ارض و سما مین
اک شور ہوا آگ لگی بحر بقا مین
۸۰
رخ پر کسی بیدین نے اگر ڈھال اوٹھائی
اک ہاتھ مین دو ہوگئی پہونچون سے کلائی
شمشیر یداللہ کی اللہ ری رسائی
اک دم مین لہو پی کے جگر کاٹ کے آئی
تن آئینہ مہر سے شفاف تھا اوسکا
دھبّا نہ لگا خون کا مُنھ صاف تھا اوسکا
۸۱
خون سے شفقی دامن صحرا کیا اوسنے
گرمائے سیہ کار تو ٹھںڈا کیا اوسنے
طوفان بپا جانب دریا کیا اوسنے
ہر غول مین سردارون کو پسپا کیا اوسنے
تھا شور تلاطم مین ہے تختہ یہ زمین کا
کیا باڑھ پہ ہے گھاٹ حسام شہہ دین کا
۸۲
فوج پسر سعد مین برپا تھا تلاطم
ساری تہہ و بالا تھین صفین صورت قلزم
رہوارون کے سب خون مین ڈوبے ہوے تھے ہم
بیدینون کے تھے ہوش و حواس آئے ہوئے گم
تھا شور کہ پیغام قضا لاتی ہے یہ تیغ
فولاد کی ڈھالون کو بھی کھا جاتی ہے یہ تیغ
۸۳
سر پر کبھی چمکی تو گئے تک اوتر آئی
سینے کو کیا چاک تو زیر کمر آئی
بجلی نے امان مانگنی یہ وہ کام کر آئی
خود روح کو سکتا تھا کب آئی کدھر آئی
رہوار کو کاٹا نہ رکی خانۂ زین پر
گویا کہ گری چرخ سے اک برق دین پر
۸۴
ہر صف مین قلم ہو گئے تھے برچھیون والے
کیا نیزہ سنبھالے کوئی ابتر تھے رسالے
رخ ہو گئے تھے ڈر سے سپہ قلبون کے کالے
لڑتا کوئی کیا جان بچانے کے تھے لالے
ہر صف مین یہ غل تھا کہ قضا آتی ہے بھاگو
مُنھ کھولے ہوے پھر یہ بلا آتی ہے بھاگو
۸۵
لڑتے ہوے شپیر جو پہونچے لب دریا
ریتی پہ علمدار کا لاشا نظر آیا
اُلفت سے برادر کے ہوا دل تہہ و بالا
دم رُک گیا حضرت کا جو مُںھ بھائی کا دیکھا
پھر جنگ کا یارا نہ رہا شاہ امم کو
جلدی سے رکھا میدان مین شمشیر دودم کو
۸۶
گھوڑے کی عنان روک کے فرمایا کہ بھائی
عباس علمدار ترائی تمھین بھائی
پانی کے لیئے آہ بہت جان لڑائی
دریا سے مگر بوندھ بھی پانی کی نہ پائی
لپٹاؤ گلے سے کہ بہل جاے سکینہؑ
اے میرے بہشتی مرے سقاے سکینہؑ
۸۷
مشکل ہے کہ تم بن مجھے اکدم ملے آرام
آپہونچا ہے نزدیک بس اب عصر کا ہنگام
گو خشک زبان ہے پہ نہین پانی سے کچھ کام
موت آئے کہین جلد تو کوثر کا ملے جام
آبِ دم شمشیر سے تر خشک گلا ہو
پر امت عاصی تو جہنم سے رہا ہو
۸۸
بھائی سے جو حضرت نے یہ کی درد کی گفتار
صدمہ ہوا تھرانے لگی لاش علمدار
بیدینون کو مہلت جو ملی اتنے مین اکبار
پھر دور سے برسانے لگے تبر کماندار
ڈھالون کی گھٹا چھا گئی پھر ظلم کے بن مین
پھر گھر گیا وہ فاطمہ کا چاند گہن مین
۸۹
باندھے تھا کمر ظلم پہ سب لشکر بدخو
جن جن کے قدم اوٹھ گئے تھے آگئے بررو
سلطان امم تکتے تھے کس یاس سے ہر سُو
ناگاہ لگا حلق پہ اک تیر سہہ پہلو
پہلو ہپ تبر پڑ گیا اکبار کسیکا
سینے پہ لگا نیزۂ خونخوار کسیکا
۹۰
اے اہل عزا روؤ کہ یہ وقت بکا ہے
اشکون کی جگہ خون بہاؤ تو بجا ہے
آقا نے تمھارے لیے کیا ظلم سہا ہے
اس راہ مین اصغر کو بھی قربان کیا ہے
اب تاب سنبھلنے کی نہین خانۂ زین پر
گھوڑے سے گرا چاہتے ہین فرش زمین پر
۹۱
غش تھے کہ لگا فرق پہ اک گرز گرا تیار
بس گھوڑے سے ریتی پہ گرے سیّد ابرار
رعشہ کے سب چھوٹ گئی ہاتھ سے تلوار
سجدہ مین جُھکا وہ خلفِ حیدر کرار
سر کاٹنے وان شمر بڑھا لشکر کین سے
یان بنت علی نکلی خیام شہہ دین سے
۹۲
فضہ سے یہ فرماتی تھی وہ صاحب توقیر
بتلا دے مجھے بہر خدا مقتل شپیرؑ
بیرحمون نے سب خون مین بھری چاند سی تصویر
چل جاے گلے پر نہ کہین خنجر بے پیر
غمگین ہون پریشان ہون اور خاک بسر ہون
اب مجکو یہ حسرت ہے کہ مین سینہ سپر ہون
۹۳
زہرا کی قسم کچھ نہین پردے کا مجھے دھیان
ہے ہے مرا بھائی کوئی ساعت کا ہے مہمان
زینبؑ تری تنہائی و مظلومی پہ قربان
یثرب کے مسافر ترا اللہ نگہبان
صدقے گئی آوار مناتے نہین مجکو
مجبور ہوا ایسے کہ بلاتے نہین مجکو
۹۴
یا حیدر کرار مدد کرنے کو آؤ
یا فاطمہؑ تم عرش الٰہی کو ہلاؤ
یا سیّد مسموم جلال اپنا دکھاؤ
یا ٰختم رسل اپنے نواسے کو بچاؤ
گر ذبح کیا ابن شہہ قلعہ کشا کو
ہو جاؤنگی محتاج مین بس ایک ردا کو
۹۵
غش مین جو سُنی شاہ نے زینب کی یہ تقریر
بسمل کی طرح خاک پہ تڑپے شہہ دلگیر
فرمانے لگے روکے یہ باحالت تغیر
کیون بال کھلے گھر سے نکل آئی ہو ہمشیر
سر کاٹنے یان شمر ستمگار کھڑا ہے
ہٹ جاؤ کہ اب تیغ ہے اور میرا گلا ہے
۹۶
زینبؑ کہو کچھ حال سکینہ کا ہماری
خاموش ہے وہ خیمہ مین یا کرتی ہے زاری
سر یپٹ کے یون زینب ناشاد پکاری
اس چاہ کے صدقے مین اس آواز کے واری
پیاسی ہے بہت جان کو کھوتی ہے سکینہؑ
ڈیوڑھی پہ کھڑی خیمہ کی روتی ہے سکینہؑ
۹۷
کہتی ہے یہ مادر سے بصد نالہ و فریاد
ہے ہے مرے بابا پہ لعین کرتے ہین بیداد
ہے کون جو دے آن کے سیدانیون کی داد
باجون کو بجاتے ہین کوشی مین ستم ایجاد
میدان مین زہراؤ علی روتے ہین لوگو
بےسر مرے مظلوم پدر ہوتے ہین لوگو
۹۸
یہ کہکے جو دوڑی طرف شاہ دو عالم
کیا دیکھتی ہے سینۂ انور پہ ہے اظلم
شہہ کہتے ہین جلاد سے یہ بادل پُرغم
رتبے مین یہ سینہ مرا قرآن سے نہین کم
بُو اسکی بہت بھاتی تھی زہرا و علی کو
زانو سے ستمگار دبائے ہے اوسی کو
۹۹
اس خشک گلے پر نہ ابھی پھیرنا خنجر
ہمشیر کو جانے دے ذرا خیمہ کے اندر
سر پیٹنے کی جا ہے کہ بولا وہ ستمگر
مین سامنے زینب کے کرونگا تمھین بے سر
زر ہاتھ لگے خوف الٰہی نہین کرتے
دشمن پہ کبھی رحم سپاہی نہین کرتے
۱۰۰
یہ کہکے کئی ضرب مین کاٹا سر شپیرؑ
حیرت ہے گرا کیون نہ زمین پر فلک پیر
نیزے پہ نظر آئی جو وہ چاند سی تصویر
بس بھائی کو چلانے لگی زینبؑ دلگیر
خون بہتا ہے گردن سے سنان پر ترے صدقے
ہے ہے شہہ مظلوم یہ خواہر ترے صدقے
۱۰۱
اس عالم فانی سے سفر کر گئے بھائی
تھے تشنہ دہن جانب کوثر کئے بھائی
زخمون کے سبب خون مین سب بھر گئے بھائی
خواہر تو سلامت رہی تم مر گئے بھائی
خیمہ مین سکینہ جگر افگار کو چھوڑا
یان لاش پہ اس خواہر غمخوار کو چھوڑا
۱۰۲
دی موت نے تمکو نہ امان ہاے برادر
پانی سے ہوئی تر نہ زبان ہاے برادر
تن ہے ترا ریتی پہ طپان ہاے برادر
خواہر تمھین اب ڈھونڈھے کہان ہاے برادر
کوثر پہ گئے مجکو ہوئی یاس تمھاری
آبِ دم خنجر سے بُجھی پیاس تمھاری
۱۰۳
ناگاہ سر شاہ سے آواز یہ آئی
تقدیر مین لکھا تھا یہی داغ جدائی
اب صبر کرو صبر نہین ملنے کا بھائی
راحت بھی ذرا لاشۂ بے سر نے نہ پائی
کیا جانیے کیا ظلم بدافعال کرینگے
اب یہ مرا تن گھوڑون سے پامال کرینگے
۱۰۴
یہ سُنکے چلی پیٹتی سر خواہر غمخوار
گھر لوٹنے ناگاہ بڑھا لشکر کفار
خاموش انیسؔ اب کہ نہین طاقت گفتار
کیونکر کہون اونٹون پہ حرم کو کیا اسوار
غمگین نہو آقا تری امداد کرینگے
شپیر ترے مرثیے پر صاد کرینگے

سلام
۱
شتاب روضۂ فرزند بوتراب ملے
کُھلین نصیب جو خلد برین کا باب ملے
۲
تلاش جسکی ہے دل کو بصد شتاب ملے
جہان مین نور ہے جسکا وہ آفتاب ملے
۳
خوشا عطا و زہے رتبۂ غمِ شپیرؑ
کہ ایک آہ مین تسبیح کا ثواب ملے
قطعہ
۴
نداے غیب یہ حرِ جری کو آتی تھی
گناہ عفو ہوے اجر بے حساب ملے
۵
بہک رہا ہے اگر راہ خلد سے غافل
اودھر کو جاکہ جدھر جادۂ ثواب ملے
۶
حرم حسینؑ کے کہتے تھے روکے بلوے مین
چھپائین چہرون کو ہم گر کوئی نقاب ملے
۷
حسین کہتے تھے لکھا تھا یہ مقدر مین
کہ خاک مین علی اکبر ترا شتاب ملے
۸
پتا علی سے ملا اور سب امامون کا
کہ ایک نور سے گیارہ یہ آفتاب ملے
۹
غریب و بیکس و بے پر شہید و تشنہ دہن
حسینؑ کو پس مردن یہ سب خطاب ملے
۱۰
قطعہ
حسینؑ آپ گئے حُر کی پیشوائی کو
کسے زمانے مین رتبے یہ بیحساب ملے
۱۱
مقام غور ہے چمکین نہ کس طرح طالع
کہ خود جب آن کے ذرہ سے آفتاب ملے
۱۲
انیسؔ فیض کا معدن ہے بارگاہ حسینؑ
صلے خدا کی عنایت سے بیحساب ملے
