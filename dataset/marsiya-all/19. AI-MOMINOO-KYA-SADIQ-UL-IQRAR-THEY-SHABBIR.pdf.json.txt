www.emarsiya.com
369
1
اے مومنو! کیا صادق الاقرار تھے شبّیر
دریائے وفا کے درُ شہوار تھے شبّیر
خوشنودی خالق کے طلبگار تھے شبّیر
اقلیم صداقت کے جہاندار تھے شبّیر
چاہا جو خدا نے وہی چاہاشہ دیں نے
کیا وعدۂ طفلی کو نباہا شہ دیں نے

2
تھا قول کا صادق پسر مخبر صادق
معشوق خدا وه، تو یہ اللہ کا عاشق
کیوں خوش نہ ہو اس طرح کی مخلوق سے خالق
بچپن سے رہے حق کی ملاقات کے شائق
فرماتے تھے تن سر پہ امانت ہے خدا کی
یہ دین ادا ہو تو عنایت ہے خدا کی

3
سر دینے کا اقرار کیا تھا جو خدا سے
آپ آئے کٹانے کو گلا، تیغ جفا سے
سر نذر خدا کر دیا، تسلیم و رضا سے
پانی نہ کئی روز پیا مر گئے پیاسے
وعدہ فقط اک سر کا تھا درگاہِ خدا میں
حضرت نے بہتر دیے سرِ راہ خدا میں

4
محتاجوں کی دعوت تھی یتیموں کی مدارات
تھا وعدہ وفائی کا خیال آپ کو دن رات
کیا بات کے پورے تھے شہنشاہ خوش اوقات
فرق اُس میں نہ آیا' جو کبھی منھ سے کہی بات
اس طرح کے صادق کبھی دیکھے ہیں کسی نے
مرکر کیا وعدے کو وفا سبط نبی نے

5
شیرین، رهمان مصحفِ محسنِ بلاغت
اس طرح رقم کرتے ہیں شیریں کی روایت
زینت ده بیت الشرف خاص تھے حضرت
اور سامنے تھی شیریں بھی حاضر پئے خدمت
بانو سے جو مانوس شہنشاہ زمن تھے
کچھ پیار کی باتیں تھیں محبت کے سخن تھے

6
شیریں پہ جو حضرت کی نظر جا پڑی اک بار
بانو سے یہ بولے بہ تبسّم شہ ابرار
خوش چشم ہے کس مرتبہ شیریں خوش اطوار
اس طرح کی آنکھیں، کبھی دیکھی نہیں زنہار
فرمائی جو یہ بات، شہنشاہ امم نے
نیوڑا لیا سر دختر سلطان عجم نے

7
سوچی که یہ میلان شہ جن و بشر ہے
کی آنکھوں کی تعریف تو منظور نظر ہے
پھر دل سے کہا، عاشق صادق تو اگر ہے
معشوق جو راضی ہو تو کیا اس میں ضرر ہے
فرزند نبی ابن شہنشاہ نجف ہے
شیریں کی کنیزی میں مجھے دیں تو شرف ہے

8
یہ کہتی ہوئی واں سے وہ اک حجرے میں آئی
شیریں کو اشارے سے بلاتی ہوئی لائی
شانہ کیا، سرمہ دیا، پوشاک پہنائی
حیرت ہوئی شیریں کو تو یہ بات سنائی
کُھلتا نہیں کچھ مجھ پہ یہ اسرار میں صدقے
کیوں کرتی ہو لونڈی کو گنہ گار میں صدقے

9
وہ بولی کہ میں نے تجھے بچپن سے ہے پالا
آزاد کیا سب کو پہ تجھ کو نہ نکالا
اب تجھ پہ پڑی ہے، نظر سید والا
رتبہ ترا شہزادیوں سے اب ہے دوبالا
جو کچھ تری خدمت کروں، واللہ وہ کم ہے
لونڈی تری اب دختر سلطان عجم ہے

10
آراستہ جب ہو چکی شیرین وفا دار
بانو گئی واں بیٹھے تھے جس جا شہِ ابرار
کی عرض کہ لونڈی کا فدا، آپ پہ گھر بار
کچھ کہنا ہے اُٹھے تو کروں حال وہ اظہار
شہ سمجھے گلہ ہوگا، دل افسردہ ہے بانو
تعریف یہ شیریں کی، کچھ آزردہ ہے بانو

11
اُٹھ کر گیا زہرا کا پسر، بانو کے ہمراہ
پردہ جو اُٹھا حجرے کا ، کیا دیکھتے ہیں شاہ
ہے موتیوں میں شیریں ستاروں میں ہو جوں ماہ
فرمانے لگے بانوں سے ہنس کر شہ ذی جاہ
جو سمجھی ہو تم، اس کا مجھے دھیان نہیں ہے
جب تم سی ہو بی بی تو کچھ ارمان نہیں ہے

12
بانو نے کہا صدقے میں اے سرور والا
کچھ لونڈی کی آزردگی کا دھیان نہ کرنا
حاضر ہے یہ، میں نے بہ دل و جاں اسے بخشا
فرمانے لگے تب یہ شہِ یثرب و بطحا
تم نے تو دیا ہم کو کہ صادق ہو وفا میں
ہم نے اسے آزاد کیا، راہ خدا میں

13
بانو نے سنی جب شہ والا کی یہ گفتار
خوش ہو کے پھری گرد محبت سے کئی بار ا
اور اس کو دیا زیور وزر، درہم و دینار
حضرت نے کہا اس کا سبب کیا ، مری غمخوار
اوروں کو نہ اتنا زرو زیور دیا تم نے
شیریں سے یہ الفت کہ غنی کر دیا تم نے

14
بانو نے کہا اُن سے ہو کیوں کہ یہ برابر
آزاد کیا تھا، انھیں میں نے مرے سرور
ہر چند کہ سلطان عجمہ کی ہوں میں دختر
پر فاطمہ زہرا کی کنیزوں سے ہوں کمتر
خود صدقے ہوں شیریں پہ اگر میں تو بجا ہے
فرزند نبی نے اسے آزاد کیا ہے

15
شیریں کے یہ سن کر ہوئے اشک آنکھوں سے جاری
لیں ہاتھوں سے بانو کی بلائیں کئی باری
سجّاد کو لے گود میں بولی کہ میں واری
اب تم سے جدا ہوتی ہے لونڈییہ تمھاری
خط بھیج کے اپنا، مرا دل شاد کرو گے
اس پالنے والی کو، کبھی یاد کرو گے

16
صدقے گئی خدمت کو مری بھول نہ جانا
جب ہونے لگے بیاہ تو لونڈی کو بلانا
سہرا مجھے اس چاند سی صورت پہ دکھانا
اُس سمت سفر ہو تو مرے گھر میں بھی آنا
نزدیک جو آنے کی خبر پاؤں گی واری
چھاتی مری اُمڈے گی، میں آپ آؤں گی واری

17
پھر پاؤں پہ سر حضرت زینب کے جھکایا
شفقت سے گلے شاہ کی خواہر نے لگایا
جب آپ کو اُس نے قدم شہ پہ گرایا
سب روتے تھے حضرت کو بھی رونا بہت آیا
مولا کے نہ قدموں سے جدا ہوتی تھی شیریں
نعلین سے منھ ملتی تھی، اور روتی تھی شیریں

18
کہتی تھی یہ جانا ہے، جہاں سے میرا جانا
ان قدموں سے چھوٹی تو کہاں میرا ٹھکانا
فرماتے تھے شبّیر کہ یہ دھیان نہ لانا
ہم آئیں گئے اک ایسا بھی ہووے گا زمانا
کہہ کر نہ کریں ، اپنا یہ دستور نہیں ہے
نزدیک ہے تو دل سے تو کچھ دور نہیں ہے

19
لے لے کے بلائیں کہا شیریں نے کہ یا شاہ
جیسا ہے قلق مجھ کو خدا اس کا ہے آگاہ
اب عرض یہ لونڈی کی ہے، اے سرور ذی جاہ
آپ آئیں تو ناموس بھی ہوں، آپ کے ہمراہ
فرمایا نہ کڑھ، پورے سب ارماں ترے ہوں گے
ہم ساتھ حرم کو لیے مہماں ترے ہوں گے

20
یہ بات تو فرمائی پہ رونے لگے حضرت
آخر معِ اسباب کیا، شیریں کو رخصت
کچھ لوگ کیے ساتھ کہ پہونچے بہ حفاظت
محمل میں وہ چڑھ کر گئی با عزت و حرمت
تھا پاس کنیزوں کا یہ جس شاہ امم کو
ملعونوں نے بے پردہ کیا اُس کے حرم کو

21
اک کوہ پہ تھا قلعہ کہ گھر اُس کا تھا، اس جا
واں پہونچی تو شیریں کے ہوا، حسن کا چرچا
تھا ایک یہودی کہ وہ طالب ہوا اُس کا
شیریں نے سنا جب تو پیام اس کو یہ بھیجا
گر ہے مرے وصلت کی تمنا ترے جی میں
تو کفر کو تو چھوڑ کے آ، دین نبی میں

22
پڑھ کر کلمہ گو ہوا، وہ دل سے مسلماں
عقد اس سے ہوا ہاتھ لگی دولت ایماں
آباد یہودی کا ہوا، خانہ ویراں
وہ دونوں بہم رہنے لگے، خّرم و خنداں
شیریں کو محبت تھی زبس آلِ نبیؐ کی
تھی آٹھ پہر یاد حسین ابن علی کی
23
کہتی تھی کہ یا رب مرا گھر شہ کو دیکھانا
وہ دن ہو کہ ہو زینب و کلثوم کا آنا
شبّیر ادھر کو کہیں جلدی ہوں روانا
اس لونڈی پہ اب شاق ہے تشریف نہ لانا
آقا مرے کیا جانے کب آئیں گے ادھر کو
پھر بھی کبھی دیکھوں گی میں زہرا کے پسر کو

24
کہتی کبھی ہمسایوں سے بیٹھ کے باہم
آویں گے مدینے سے یہاں سید اکرم
خاتون قیامت ہے جو مخدومہ عالم
اب بیٹیوں سے اُن کی ملادیں گے تمھیں ہم
احمد کی زیارت شہ والا کی ملاقات
زینب کی ملاقات ہے زہرا کی ملاقات

25
اے بیبیو! آقا ہے مرا صادق الاقرار
آنے کو کہا ہے مرے گھر آئیں گے اک بار
زہرا کے چمن سے یہ مکاں ہووے گا گلزار
فرزند نبی کا تمھیں دکھلائیں گے دیدار
آنکھیں قدم سبطِ پیمبر پہ ملیں گے
ہم دور تلک لینے کو مولا کے چلیں گے

26
رہتا تھا یہی اس کو تردد سحر و شام
اندوختہ کرتی تھی ضیافت کا سر انجام
جو میرے تھے مرغوب امام ذوی الاکرام
اُن میووں کو منگوائی تھی، دے دے کے وہ انعام
شوہر کوئی تحفہ جو اسے دیتا تھا لا کر
حضرت کے لیے رکھتی وہ کشتی میں لگا کر

27
تھا دھیان کہ آویں گے سفر سے شہ والا
کورے گھڑوں میں پانی بھرا رکھتی تھی ٹھنڈا
دن ڈھلتا تو شوہر سے یہ کرتی تھی تقاضا
شہ آتے نہ ہوں شہر کے ناکے پہ ذرا جا
آمد ہو اگر لشکر حضرت کی ادھر سے
میں بھی چلوں شہزادیوں کے لینے کو گھر سے

28
یہ شہ کے ہے لشکر کا نشاں اور یہ آثار
آگے علمِ سبز لیے ہوگا علم دار
ہو دیں گے، عزیز و رفقا گھوڑوں پہ اسوار
اور بیچ میں ہوگا خلف حیدر کرار
ملبوس رسول عربی ہووے گا، بر میں
تیغ اسد اللہ لگی ہوگی کمر میں

29
ناموس کی کچھ فاصلے سے ہوگی سواری
آوے گی نظر حضرت زینب کی عماری
ہودج میں سوار آئے گی، شہزادی ہماری
اور محملوں میں ہوویں گی سیدانیاں ساری
آگے یہ نصیبوں کا سخن ہووے گا سب سے
خاموش چلے جاؤ تفاوت سے ادب سے

30
حضرت کا تصور تھا ادھر شیریں کو دن رات
واں کونے کو یثرب سے گئے شاہ خوش اوقات
دستور ہے مہمان کی کرتے ہیں، مدارات
سو فاطمہ کے لال کی، پوچھی بھی نہ کچھ بات
دسویں کو محرّم کی لڑے شاہ امم سے
سرکاٹ لیا پیاسے کا، شمشیر دو دم سے

31
جب قتل ہوا حضرت زہرا کا وہ پیارا
سیدانیاں قیدی ہوئیں گھر لٹ گیا سارا
درُ گوش سکینہ سے، لعینوں نے اُتارا
روئی وہ تو جھنجلا کے طمانچہ اسے مارا
یہ فلم تھا ناموس شہ جن و بشر پر
منھ ڈھانپنے کو تھی نہ ردا، ایک کے سر پر

32
گھر آگ سے خاتون قیامت کا بلایا
شہزادیوں کو ناقۂ عریاں پہ بٹھایا
سرسید مظلوم کا نیزے پہ چڑھایا
اور طوق گراں گردن عابد میں، پنھایا
دفن اپنے تو لاشے کیے رانڈوں کو دکھا کے
بے غسل و کفن رہ گئے لاشے شہدا کے

33
جب لے چلے مقتل سے اسیروں کو کھلے سر
سر پیٹ کے چلانے لگی زینب مضطر
اسے ظالمو! ٹھہراؤ مرے اونٹ کو دم بھر
ہوئے تن شبّیر سے رخصت تو یہ خواہر
پاؤں گی نہ پھر لاش شہ تشنہ دہن کو
رو لینے دو بھائی کے گلے مل کے بہن کو

34
بانو نے کہا اونٹ کو میرے بھی بٹھادو
لوگو مجھے لاشہ علی اکبر کا دکھا دو
بچھڑے ہوئے فرزند کو مادر سے ملا دو
اصغر کو بھی لاکر مری چھاتی سے لگا دو
الفت نے پسر کی مجھے بے چین کیا ہے
بچے نے مرے دودھ نہیں کل سے پیا ہے

35
زینب سے یہ تب کہنے لگا شمر ستمگار
منزل ہے کڑی ، اونٹ نہ یاں ٹھہرے گا زنہار
تب لاش کو بھائی کے پکاری وہ دل افگار
بے بس ہے بہن، اے خلف حیدر کرّار
حضرت کی زیارت مجھے کرنے نہیں دیتے
۔۔۔۔۔۔۔۔۔۔۔۔۔۔۔۔۔۔ سے جفا کار، اُترنے نہیں دیتے

36
لاش شہ مظلوم سے آواز یہ آئی
بھینا تری مظلومی کے صدقے ہو یہ بھائی
تم کیا کرو لکھی ہے مقدر میں جدائی
جاؤ تمھیں دے قید سے اللہ رہائی
اب تم ہو بہن اور اسیری کی جفا ہے
ہم ہیں،یہ بیاباں ہے اور یادِ خدا ہے

37
سن کہ یہ صدا کرنے لگیں بیبیاں فریاد
نزدیک تھا، اشتر سے گرے زینب ناشاد
نیزے کو دکھا ، بولا یہ شمر ستم ایجاد
اونٹوں کو بڑھا جلد ، اب اے سید سجاد
بن آیا نہ کچھ سیّد بے کس کے پسر کو
تسلیم بندھے ہاتھوں سے کی جھک کے پدر کو

38
اونٹوں کو چلا کھینچتا عالم کا خو زاده
صدمے سے ہوئی شدت تپ اور بھی زیادہ
اسوار تھے گھوڑوں پہ لعیں اور وہ پیادہ
جب ضعف سے کرتے تھے، ٹھہر نے کا ارادہ
شانوں پہ سنانوں کو جھکاتے تھے ستمگر
بیمار کو کھینچے لیے جاتے تھے ستمگر

39
اونٹوں پہ نبی زادیاں تھیں، گردنیں ڈالے
اور پیاس سے بچے تھے ، زبانوں کو نکالے
عابد تھے بندھے ہاتھوں سے زنجیر سنبھالے
دل میں بھی پھپھولے تھے، کف پا میں بھی چھالے
منزل پہ اتر کر بھی نہ سوتے تھے سحر تک
بابا کے لیے شام سے روتے تھے سحر تک

40
اعدا تو لگاتے تھے زمیں جھاڑ کے بستر
اور خاک پہ گر رہتے تھے، ناموس پیمبر
بھر بھر کے گھڑے رکھتے تھے پانی کے ستمگر
یاں پھیرتے تھے پیاسے زبانوں کو لبوں پر
تیاری میں کھانے کی ادھر اہل ستم تھے
فاقوں کے سبب قیدیوں کے ہونٹوں پہ دم تھے

41
جب طے اسی صورت سے ہوئیں منزلیں دو چار
اک جا پہ دوراہہ ہوا رستے میں نمودار
اک راہ سوئے دشت تھی، اک جانب کہار
صحرا کو چلے لے کے سر شاہ ستم گار
پہونچا جو دوراہے کے قریں رک گیا نیزہ
جس سمت کو تھا کوہ اُدھر جُھک گیا نیزہ

42
 گھبرا کے لگے کہنے یہ عابد سے ستمگار
رکھنے کا سر شاہ کے ظاہر کرو اسرار
فرمانے لگے رو کے یہ تب عابد بیمار
ہے مخبر صادق کا پسر صادق الاقرار
اعجاز ہوا یہ جو سر سبطِ نبی سے
اس راہ میں مہمانی کا وعدہ ہے کسی سے

43
یہ سن کے اسی سمت چلے سب ستم آرا
لشکر کا ہوا، کوہ کے دامن میں اُتارا
شیریں سے کہا جا کے کسی نے یہ قضارا
آیا مع لشکر، اسد اللہ کا پیارا
ناموس بھی ہمراہ ہیں اور بھیڑ بڑی ہے
جنگل میں کئی کوس تلک فوج پڑی ہے

44
اس مژدہ کو سنتے ہی خوشی ہو گئی شیریں
بولی کہ ہوئی، اب دل بے تاب کو تسکیں
صد شکر کہ خالق نے نہ رکھنا مجھے غمگیں
وعدہ جو کیا تھا ، اسے بھولے نہ شۂ دیں
اب چل کے قدم پر شۂ والا کے گروں گی
دن میرے پھرے گرد میں آقا کے پھروں گی

45
عورات محلہ کو بلا کر یہ سنایا
دو تہنیت اے بیبیو! آقا مرا آیا
یہ روز مبارک ہے قسمت نے دکھایا
اب عرش کے پائے سے ہے برتر کر مرا پایا
کونین میں ممتاز کیا شاہ زمن نے
لونڈی کو سرافراز کیا شاہ زمن نے

46
سب نے کہا خوش ہو کے ہمیں بھول نہ جانا
ہم کو بھی بہن حضرت زینب سے ملانا
شہزادی کا اپنی ہمیں دیدار دکھانا
قسمت سے وا فاطمہ کے لال کا آنا
حضرت کی سواری کا حشم دیکھیں گے ہم بھی
سرور دو عالم کے قدم دیکھیں گے ہم بھی

47
عباس علی کے قدو قامت کے ہیں مشتاق
اور قاسم مہرو کی ہی طاعت کے ہیں مشتاق
زینب کے جگر بندوں کی صورت کے ہیں مشتاق
ہم شکل پیمبر کی زیارت کے ہیں مشتاق
گرد ہے کوئی ان میں کوئی غنچہ دہن ہے
کہتے ہیں بڑے حُسن پہ زہرا کا چمن ہے

48
تھی شیریں تو اس ذکر سے پھولی نہ سماتی
کرسی کو کہیں، اور کہیں مسند کو بچھاتی
یہ کہہ کے کبھی صحن کے دروازے پہ جاتی
دیکھ آوں سواری تو نہیں شاہ کی آتی
دعوت کا سر انجام تو تیار ہوا ہے
کیوں دیر لگی، فاطمہ کے لال کو کیا ہے؟

49
مطبخ میں تقیّر کبھی کرتی تھی یہ جاکر
کھانے کے رکھو خوان قرینے سے لگا کر
شربت بھی بناؤ کہ مسافر پئیں آکر
حجرے میں رکھیں نذر کی سب کشتیاں لا کر
کہتی تھی تصدق نہ اُتاروں گی میں پہلے
شہزادیوں پر آپ کو داروں گی میں پہلے

50
دن ڈھل گیا اور جب نہ ہوئی آمد سرور
شوہر سے کہا، اب تو نہایت ہوں میں مضطر
جا دیکھ تو اُترا ہے کہاں شاہ کا لشکر
کہیو قدم پاک کو آنکھوں سے لگا کر
شیریں کی یہ ہے عرض کہ اب آیتے مولا
لونڈی کو قریب آکے نہ ترسائیے مولا

51
مدت میں بر آئی ہے مرے دل کی تمنا
صدقے گئی نوش آج یہیں کیجیے کھانا
آپ آئیں یہ ہر چند نہیں ہے مرا رتبا
عزت مگر اس لونڈی کی ہو جائے گی شاہا
روشن مرا گھر کیجھے اگر فیض قدم سے
کچھ دُور نہیں آپ کے الطاف وکرم سے

52
یہ سُن کے چلا شو ہر شیریں طرف شاہ
پوشاکیں بدل، اہل محلہ ہوئے ہمراہ
فوج اُتری نظر آئی اسے دور سے ناگاہ
نزدیک جو پہونچا وہ شہ دیں کا ہوا خواہ
لشکر میں عجب طرح کا عالم نظر آیا
شادی کہیں دیکھی، کہیں ما تم نظر آیا

53
جس جا پہ تھا خیمہ عمر سعد کا برپا
واں جا کے یہ ڈیوڑھی کے نگہبانوں سے پوچھا
کب ہوگا برآمد پسر فاطمہ زہرا
فرماتے ہیں آرام کہ بیدار ہیں مولا
گر اتنی خبر کر دو تو احسان بڑا ہے
اک تازہ غلام آپ کا مجرے کو کھڑا ہے

54
گریہ نہ ہو توشہ کے رفیقوں سے ملا دو
عباس علمدار کے خیمے کا پتہ دو
سجاد کو اور عون و محمد کو بلا دو
ہم شکل پیمبر کی مجھے شکل دکھا دو
بتلاؤ قسم تم کو رسولِ عربی کی
ڈیوڑھی ہے کدھر خیمہ ناموس نبی کی

55
وہ بولے کہ اے شخص کدھر دھیان ہے تیرا
اس حال کی تجھ کو نہیں شاید خبر اصلا
یہ شام کی ہے فوج یہ خیمہ ہے عمر کا
مدت ہوئی مارا گیا لخت دل زہرا
اب گھر ہے کہاں سبط رسول عربی کا
خیمہ تو جلا آئے حسین ابن علی کا

56
مارے گئے سادات ہوئی فتح لڑائی
تصویر نبی صفحہ ہستی سے مٹائی
عباس نے اک بوند بھی پانی کی نہ پائی
لوٹی گئی سب شہ الٰہی کی کمائی
کوئی نہ رہا فوج شہ جن و بشر میں
گھر فاطمہ کا صاف کیا، تین پہر میں

57
کر لائے ہیں ناموس محمدؐ کو گرفتار
ہے قید میں حضرت کا پسر عابد بیمار
دفن ان کو کیا یاں کے جو مارے گئے سردار
بے سر ہے پڑی دشت میں لاش شۂ ابرار
بند آنکھیں ہیں لب خشک ہیں منہ خوں سے بھرے ہیں
وہ دیکھ لے سر نیزوں کی نوکوں پہ دھرے ہیں

58
سیدانیاں بیٹھی ہیں وہ چہروں پہ ملے خاک
زینب ہے وہی ماتمی پہنے ہوئے پوشاک
وہ بانوے بیکس ہے گریبان کیئے چاک
بیٹھی ہے وہ کلثوم بہن شاہ کی غمناک
کبرا ہے وہ زانو پہ جھکائے ہوئے سر کو
وہ بالی سکینہ ہے جو روتی ہے پدر کو

59
یہ سنتے ہی سینے میں جگر پھٹ گیا اس کا
تھرانے لگا بید کے مانند سراپا
دے پٹکا عمامے کو گریبان کو پھاڑا
کہتا تھا یہ کیا ہو گیا' واحسرت و دردا
میں لینے کو آیا تھا، نہ پایا شۂ دیں کو
تقدیر نے جیتا نہ دکھا یا شۂ دیں کو

60
شیریں جو تھی یاں منتظر سبط پیمبر
رونے کا جو اک شور سنا ہو گئی ششدر
دیکھا کہ چلا آتا ہے سر پیٹتا شوہر
ڈیوڑھی سے سراسیمہ نکل آئی کھلے سر
چلا کے کہا کس نے تمھیں لوٹ لیا ہے
جلدی ارے لوگو، کہو یہ ماجرا کیا ہے؟

61
سر پیٹ کے تب شوہر شیریں یہ پکارا
بی بی ترے آقا کو ستمگاروں نے مارا
زہرا کا پسر خلق سے جنت کو سدھارا
سادات کا تو قافلہ لوٹا گیا سارا
بھیجا تھا جہاں تو نے وہ لشکر ہے شقی کا
سرکات کے لائے ہیں حسین ابن علی کا

62
تو منتظر اب کس کی ہے کون آئے گا بی بی
عابد ہے سو بیمار ہے رانڈیں ہیں سو قیدی
شیری نے کہا پیٹ کے سر کوٹ کے چھاتی
ہے ہے مرے سید مرے آقا مرے والی
لٹوا کے گھر اور تیغ سے کٹوا کے سر آئے
فرمایا تھا آؤں گا سویوں میرے گھر آئے

63
یہ کہہ کے چلی پیٹتی اور دیتی دہائی
رستے میں کہیں گر پڑی، ٹھوکر کہیں کھائی
یکبار خبر آنے کی شیریں کے جو پائی
زینب نے کہا ہائے سلامت نہیں بھائی
پر سے کو وہ آئی ہے سویاں گھر بھی نہیں ہے
منھ کاہے سے ہم ڈھانپیں کہ چادر بھی نہیں ہے

64
یہ کہتی تھی زینب کہ وہ آ پہونچی کھلے سر
سب اٹھ کے لگے پیٹنے ناموس پیمبر
شیریں کا یہ تھا حال کہ گرتی تھی وہ مضطر
بانو کے قدم پر کبھی زینب کے قدم پر
چلاتی تھی، ہے ہے شۂ ذی جاہ کو مارا
کس جرم پہ اعدا نے مرے شاہ کو مارا

65
کیا فاطمہ کے لال سے ایسی ہوئی تقصیر
کیوں حلق شۂ دیں پہ چلی ظلم کی شمشیر
فریاد ہے بے پردہ ہوئے صاحب تطہیر
ہے ہے مرا شہزادہ ہے پہنے ہوئے زنجیر
گودی بھری اولاد سے خالی ہوتی ہے ہے
بی بی مری بے وارث و والی ہوئی ہے ہے

66
یہ کہہ کے پچھاڑیں کبھی کھاتی تھی وہ مضطر
ہاتھوں سے کھڑی ہو کے کبھی پیٹتی تھی سر
جس نیزہ پہ آلودہ خون تھا سر سرور
واں جاتی تھی، اور کہتی تھییوں ہاتھ اٹھا کر
تھی میں تو قدم دیکھنے آئی مرے مولا
لونڈی کو یہ کیا شکل دکھائی مرے مولا

67
آقا تری اس خوں بھری تصویر کے واری
میں مر نہ گئی ہائے بلالے کے تمھاری
اس بین سے شیریں نے جو کی گریہ و زاری
نیزے پہ سرشاہ کے آنسو ہوئے جاری
پیدا یہ لب خشک سے حضرت کے صدا تھی
کیوں روتی ہے شیریں یہی مرضی خدا تھی

68
صد شکر کہ ہم تجھ سے ہوئے صادق الاقرار
دعوت ہے ہمارییہی اے مونس و غم خوار
فاقے سے کئی روز کے ہے عترتِ اطہار
اور پیاس سے مرتی ہے سکینہ مری دلدار
دشمن کے بھی بچّوں پہ نہ یوں فاقہ کشی ہو
پانی اسے پلوا، کہ مری روح خوشی ہو

69
یہ تین برس کا تو سن اور تشنہ دہانی
ہو جاتی ہے غش مانگتے ہی مانگتے پانی
ہربار گھڑکتے ہیں اسے ظلم کے بانی
کیا ضد ہے کہ بچوں کے بھی ہیں دشمن جانی
کی جاتی نہیں بات بھی اس تشنہ دہن سے
ننھا سا گلا، شمر نے باندھا ہے رسن سے

70
زینب کی خبر لے کہ ہے قیدی مری خواہر
بنت اسد اللہ کے سر پر نہیں چادر
ہے خاک سے کبرا نے چھپایا رخ انور
شہزادی تری آج ہے بلوے میں کھلے سے
احسان کا یہ وقت ہے عبرت کییہ جا ہے
وہ قید ہے جس نے تجھے آزاد کیا ہے

71
سیدانیوں کو چادریں کچھ لا کے اُڑھا دے
رانڈوں کی مدد کر کہ خدا تجھ کو جزا دے
راضی ہوں نبی صاحب تطہیر دُعا دے
محشر میں تجھے حلّۂ فردوس خدا دے
بے وارث و والی ہیں گرفتار بلا ہیں
محتاج کفن ہم ہیں، یہ محتاج ردا ہیں

72
سن کر یہ سخن زینب دلگیر پکاری
ان باتوں کے صدقے میں اس آواز کے واری
یاد آئی مصیبت تمھیں اے عاشق باری
شیریں سے سناں پر بھی سفارش ہے ہماری
تم تشنہ دہن ذبح ہوئے مجھ کو یہ غم ہے
اور آپ کو بھینا کی اسیری کا الم ہے

73
جیتی ہے بہن کس لیے کڑہتے ہو برادر
تن پر تو ہے سر گو مرے سر پر نہیں چادر
گردن پہ تو بھیا کی پھرایا نہیں خنجر
لاشہ تو مرا دھوپ میں جلتا نہیں دن بھر
غم کھاؤ نہ چادر جو نہیں پاتی ہوں بھائی
بالوں سے تو منھ ڈھاپنے چلی جاتی ہوں بھائی

74
زینب تو یہ کہتی تھی سر شاہ سے رو کر
چلاتی تھی شیریں کہ میں صدقے ترے سرور
ان آنکھوں کی تعریف کیا کرتے تھے اکثر
کیوں ہو نہ گئے کور مرے دیدۂ انور
ہوتیں نہیں سیر آپ کے دیدار سے آنکھیں
لاؤ تو ملوں چاند سے رخسار سے آنکھیں

75
اللہ رے اعجازِ سر سید ابرار
اس خادمہ کے ہاتھوں پہ بس آ گیا اک بار
شیریں کے کف دشت ہوئے مطلع انوار
ہاتھوں سے ضیائےید بیضا تھی نمودار
سب دیکھ کے شہ کے رخ روشن کی تجلی
کہتے تھے یہ ہے وادی ایمن کی تجلی

76
آنکھوں سے لگا کر کہا شیریں نے سر شاہ
ہے صدقے میں اس اعجاز کے اے سرور ذی جاہ
پھر جا کے عمر سے کہا مت روک مری راہ
گھر تک سر سرور مجھے لے جانے دے اللہ
خدمت حرم شہ کی' مجھے مد نظر ہے
لے مجھ سے زرو مال، اگر طالب زر ہے

77
لونڈی ہوں میں آقا ہے مرا یہ شۂ عالم
پیٹوں گی سرو سینہ بچھا کر صف ماتم
شب بھر مرے گھر میں رہیں سیدانیاں باہم
پھر صبح کو لے لیجو سر سید اکرم
دن سخت بہت گردش ایام سے گزرے
اک رات تو مظلوموں پہ آرام سے گزرے

78
لانچ میں ہوا رکی رضامند وہ غدار
منگوا دیا شیریں نے اسے صرّہ دینار
سب قیدیوں کو لے گئی گھر میں وہ دل افگار
اور رکھ دیا مسند پر سرسید ابرار
حلقے میں حرم کے سر شیریں تو کھلا تھا
غل ہائے حسینا کا تھا اور شور بکا تھا

79
چلاتی کہتی بانو مرے سید مرے سرور
شیریں کے گھر آئے مجھے اس حال سے لے کر
لپٹی ہوئی کہتی تھی سر شاہ سے خواہر
مہماں بہن آئی ہے سر پر نہیں چادر
غیرت سے ہوئی جاتی ہے صدمہ ہے بہن پر
ثابت نہیں کرتا ہے سکینہ کے بدن پر

80
جب رونے سے فارغ ہوئے وہ شہ کے عزادار
شیریں نے چنے خوان طعام آن کے اک بار
رو رو کے یہ کی سید سجّاد سے گفتار
کھانے یہ کیے تھے شۂ دیں کے لیے تیار
سو مر گئے بھو کے یہی مرضی تھی خدا کی
ان کھانوں پہ دو فاتحہ شاہ شہدا کی

81
یہ سن کے اُٹھے روتے ہوئے عابد ناکام
پانی کے بھی شیریں نے کئی بھر کے رکھے جام
جب دینے لگے فاتحہ شاہ خوش انجام
یہ جوش تھا رقت کا کہ تھراتا تھا اندام
جس وقت لیا نام شہ تشنہ دہاں کا
اک شور ہوا را نڈوں میں فریاد و فغاں کا

82
رو کر کہا زینب نے بہن ہو گئی واری
میں جیتی ہوں اور فاتحہ ہوتی ہے تمھاری
کیا پیاس تھی جس دم تھا لہو زخموں سے جاری
پانی نہ کسی نے دیا، مانگا کئی باری
جب تم تھے تو ملتا تھا نہ پانی کہیں بھائی
اب پانی تو موجود ہے، اور تم نہیں بھائی

83
روتی ہوئی اتنے میں اٹھی بانوے بے پر
اک دودھ کا کوزہ رکھا، اک پانی کا ساغر
سجاد سے رو رو کے کہا اے مرے دلبر
ان دونوں پہ دو فاتحۂ اکبر و اصغر
مارے گئے کس ظلم و جفا سے مرے بچے
تھے تین شب و روز کے پیاسے مرے بچے

84
سجّاد نے جب فاتحہ سے پائی فراغت
تا دیر رہی شہ کے عزاداروں میں رقت
تب بیبیوں سے شیریں نے کی عرض بہ منت
فاقہ شکنی کیجے کہ رونے کی ہو طاقت
اس کھانے پہ ہے فاتحہ خواں روح نبی کی
یہ حاضری ہے، سبط رسول عربی کی

85
فاقہ شکنی کا جو اسیروں سے لیا نام
پیٹے بہ سر و سینہ کہ برپا ہوا کہرام
زینب نے کہا کھانے کا ہے کون سا ہنگام
نے چین محمد کو نہ زہرا کو ہے آرام
کیا کھانے کو ہم کھائیں کہ دل غم سے بھرا ہے
لاشا تو ابھی بھائی کا جنگل میں پڑا ہے

86
بھائی تو ہو بے گور و کفن کھاؤں میں کھانا
بے دفن ہو فرزند حسن کھاؤں میں کھانا
ہے سر علی اکبر کا ہو تن کھاؤں میں کھانا
پامال ہو زہرا کا چمن، کھاؤں میں کھانا
رونا مجھے دیکھے سے چلا آتا ہے لوگو!
لے جاؤ کہ کھانا مجھے یہ کھاتا ہے لوگو!

87
ناچار ہو اک جام کو شیریں نے اٹھایا
پاس آن کے ہونٹوں سے سکینہ کے لگایا
بولی کہ پیو واری دم آنکھوں میں ہے آیا
منھ پھیر کے شیریں کو سکینہ نے سُنایا
پیاسے مرے بابا موئے میں بھی نہ جیوں گی
عباس چچا آئیں گے جب پانی پیوں گی

88
جس دم یہ سکینہ نے کہا پڑ گیا کہرام
اور پیٹنے رونے میں ہوا صبح کا ہنگام
آئی شہ شبّیر کو لینے سپۂ شام
رخصت ہوئے شیریں سے حرم بادلِ نا کام
تجھ پر ہے انیس اب یہ کرم ربِ غنی کا
شہروں میں ہے شہرہ تری شیریں سخنی کا
