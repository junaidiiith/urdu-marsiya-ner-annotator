www.emarsiya.com

کام آ چکی جب فوج امام مدنی کی
غل تھا کہ بڑی غازیوں نے صف شکنی کی
دو دن تلک ایذا رہی تشنہ دہنی کی
شہ روتے ہیں، گھر میں ہے صدا سینہ زنی کی
ہے کون جسے مرنے کو بھجوائینگے شبیرؑ
اب حلق کٹانے کو چلے آئیں گے شبیرؑ

صد شکر بڑی ہم سے ہوئی آج مہم سر
مارا اونھیں چن چن کے جو باقی تھے دلاور
ہے یکہ و تنہا پسر حیدر صفدر
بیٹا ہے، نہ بھائی ہے، نہ مونس ہے، نہ یا دور
اس طرح کسی گھر کی صفائی نہیں ہوتی
یوں جلد کہیں فتح لڑائی نہیں ہوتی

بے کار ہے لڑنے کی عبث کرتے ہو تدبیر
وہ زور کہاں ہے جو لڑیں گے شہؑ دلگیر
ہے فرق توانائی میں اور حال ہے تغیر
اب میان سے کھینچی بھی نہیں جائے گی شمشیر
تدبیر یہی ہے کہ اونھیں گھیر کے رَن میں
حیدرؑ کی طرح کر لو گرفتار رسن میں

ہاں لوٹ لو اب چل کے خیامِ شہ ابرار
ایک بیٹا ہے باقی سو وہ ہے صاحب آزار
اب خوف ہے کیا مر چکے سب شاہ کے انصار
غش رہتا ہے پہروں اسے اٹھنا بھی ہے دشوار
ہے تپ کی یہ شدت کہ ہلاکت کے قریں ہے
اکبر کے بھی مرنے کی خبر اس کو نہیں ہے

غل رونے کا ہے خیمۂ سرورؑ میں جو برپا
شاید سوے فردوس سدھارا کوئی لڑکا
مظلوم نے پردیس میں پائی بہت ایذا
کھانا تھا مہیا نہ ٹھنڈائی تھی مہیا
بیکس کا پسر بیکس و مظلوم سدھارا
غربت زدہ پانی سے بھی محروم سدھارا

کرتا تھا بیاں ہنس کے یہ کوئی ستم ایجاد
خیمہ میں یہ حضرت کے نہیں ماتم سجادؑ
مارا گیا اصغر بھی کیا تجھ کو نہیں یاد
خوں میں اُسے تر دیکھ کے ماں کرتی ہے فریاد
گو سن میں وہ چھوٹا تھا یہ اندوہ بڑا ہے
غم میں اُسی بچہ کے یہ کہرام پڑا ہے

چلاتی ہیں بہنیں مرے بھیا ترے قربان
اس ننھی سی گردن پہ لگے تیر کے پیکان
ماں کہتی ہے، ہے ہے مری بستی ہوئی ویران
اے لعل میں کن آنکھوں سے دیکھوں تجھے بے جان
کیا وجہ جو منہ دودھ سے موڑا علی اصغرؑ
ماں صدقے مری گود کو چھوڑا، علی اصغرؑ

واں ذکر یہ تھا یاں تھا بپا خیمہ میں محشر
شبیرؑ کی رخصت تھی حرم پیٹتے تھے سر
تھی سبط پیمبرؑ کی جو اک لاڈلی دختر
لپٹی ہوئی حضرتؑ سے یہ کہتی تھی وہ مضطر
منھ بیٹی سے موڑے ہوئے جاتے ہو کدھر کو
بابا ہمیں چھوڑے ہوئے جاتے ہو کدھر کو

شہ روتے تھے اور ملتے تھے منھ اوس کے بدن سے
ہر بار اشاروں میں یہ کہتے تھے بہن سے
ہم جاتے ہیں اب پھر کے نہیں آئیں گے رن سے
بہنا کہیں دم اس کا نکل جائے نہ تن سے
اب اٹھتا ہے سایہ مرا اس بچی کے سر سے
تقدیر سکینہ کو چھوڑاتی ہے پدر سے

اس پیاری سے بہنا، مجھے الفت تھی نہایت
تم بعد مرے اس پہ بہت کیجیو شفقت
افسوس یہ سن اور یہ یتیمی کی مصیبت
جان اس کی یقیں ہے نہ بچے گی کسی صورت
روئے گی تو بہلائیو گودی میں اُٹھا کر
راتوں کو سُلانا اسے چھاتی سے لگا کر

وہ کہتی تھی صدقے ہو بہن اے شہ ابرار!
ہوتا ہے جگر ٹکڑے یہ کیجیے گفتار
قائم رکھے دنیا میں تجھے ایزد غفار
ہیں آپ چراغ لحمد احمد مختار
مر جاؤں گی چھوٹی جو میں حضرت کے قدم سے
بہنا کی تو ہے زیست فقط آپ کے دم سے

بھتیا مرے دُکھتے ہوئے دل کو نہ دُکھاؤ
پردیس میں داغ اپنا بہن کو نہ دکھاؤ
تم کو نہیں لازم کہ مجھے چھوڑ کے جاؤ
یہاں کون مرا وارث و والی ہے، بتاؤ
بعد آپ کے محبوس بلا ہووے گی زینبؑ
لٹ جائے گئی محتاج رِدا ہووے گی زینبؑ

برباد کرو مجھ کو نہ اے سرورِ ذیشاں
بیٹی کی سفارش ہے بہن کا نہیں کچھ دھیاں
حضرت کی سکینہ پہ تصدق ہے مری جاں
سونپا کسے ہمشیر کو میں آپ کے قرباں
ان باتوں سے بیتاب ہوئی جاتی ہے بہنا
تم روتے ہو صدمے سے موئی جاتی ہے بہنا

وہ دن مجھے یاد آتے ہیں جب جیتی تھی مادر
اور روتی کبھی دیکھتی تھی تم کو برادر
ہو جاتی تھی تب اُن کی بھی چشم آنسوؤں سے تر
فرماتی تھی سر آپ کا چھاتی سے لگا کر
بس جانے دو اب ٹکڑے جگر ہوتا ہے میرا
شبیرؑ ترے رونے سے دل روتا ہے میرا

قربان ہیں، اب آنکھوں سے آنسو نہ بہاؤ
کس شے کی طلب گار ہو زہراؑ کو بتاؤ
صدقے گئی اے لال! مری گود میں آؤ
آزردہ ہو کس واسطے مطلب تو سناؤ
موجود ہے کام آئے اگر جان تمھارے
کچھ منھ سے کہو فاطمہ قربان تمھارے

رو کر کہا حضرت نے کہ وہ دن گئے ہمشیر
دل کو مرے ٹکڑے کیے دیتی ہے یہ تقریر
وہ چاہنے والے ہوئے سب خلد کو رہگیر
اور آج تو آفت میں گرفتار ہے شبیرؑ
کٹ جائے گا سر تیغ ستم سے کوئی دم کو
اب تم سے بھی تقدیر جدا کرتی ہے ہم کو

یہ سُن کے لگی پیٹنے سر بنت ید اللہ
بانو پہ نظر پڑ گئی شبیرؑ کی ناگاہ
دیکھا کہ سراسیمہ و مضطر ہے وہ ذی جاہ
اشک آنکھوں سے جاری ہیں لب خشک پہ ہے آہ
ہیں بال کھلے، خاک سے رخسار بھرے ہیں
کُرتے علی اصغرؑ کے کلیجے پہ دھرے ہیں

گہوارۂ اصغر کو ہے خالی وہ جھلاتی
ننھے سے (وہ) تکیے کبھی چھاتی سے لگاتی
معصوم کی بو سونگھ کے آنسو ہے بہاتی
ہاتھوں سے کبھی پیٹتی ہے سر کبھی چھاتی
چلّاتی تھی بن دودھ بہت روتے تھے اصغرؑ
ہے ہے اسی جھولے میں ابھی سوتے تھے اصغرؑ

حضرت کو جو بانوؑ کا یہ عالم نظر آیا
ایک جوش ہوا رونے کا دل غم سے بھر آیا
سینہ میں اٹھا درد کہ منھ کو جگر آیا
روتا ہوا نزدیک علیؑ کا پسر آیا
فرمایا عبث اشکوں سے منہ دھوتی ہو صاب
اصغر ہے کہاں کس کے لیے روتی ہو صاب

مر جاؤ گی صاحب نہ کرو گریہ و زاری
کیا زور ہے، جو مصلحت ایزد باری
پھرنے کی نہیں خلد سے اصغر کی سواری
اب ہم بھی چلے مرنے کو رخصت ہے ہماری
کوثر پہ ملے گا وہ گل اندام تمھارا
جو کچھ کہو کہہ دیں اُنھیں پیغام تمھارا

گھبرا گئی سن کر یہ سخن بانوے ذی جاہ
دل تھام لیا ہاتھوں اور سینہ سے کی آہ
رو کر کہا گر آپ چلے ہیں سوئے جنگاہ
اس لونڈی کو سونپا کسے اے ابن ید اللہ !
اکبرؑ بھی سفر کر گئے فردوس بریں کا
بتلائیے یاں کون ہے مجھ زار و حزیں کا

بہنوں کو تو کی آپ نے یا شاہ وصیت
اس لونڈی کے کچھ حق میں بھی فرماتے ہیں حضرت
شبیرؑ نے اُس دم یہ کہا تھام کے رقت
اے بیکس و دلگیر و گرفتار مصیبت
جو ظلم ہوں تم پر وہ اٹھا لیجیو، بانو!
پر بخشش امت کی دعا کیجیو، بانو!

یہ کہہ کے چلا مرنے کو وہ عاشق قیوم
سب بیبیوں میں گریہ وزاری کی ہوئی دھوم
چلّاتی تھی رو رو کے ہر اک بیکس و مغموم
ہے ہے پسر فاطمہ ہے ہے شہِ مظلوم
لب خشک تھے منھ آنسوؤں سے دھوتے تھے شبیر
اک ایک کو سمجھاتے تھے اور روتے تھے شبیر

اتنے میں صداے دہل جنگ جو آئی
گھبرا کے چلے گھر سے شہِ کرب و بلائی
چلّائی یہ رو کر اسد اللہ کی جائی
ہمشیر نے اللہ کو سونپا تمھیں بھائی
تنہائی میں حیدرؑ ہیں نگہبان تمھارے
زہراؑ و پیمبرؐ ہیں نگہبان تمھارے

فضہ گئی اور خیمہ کے پردے کو اُٹھایا
کس شان سے باہر پسر فاطمہ آیا
ڈیوڑھی پہ کوئی مونس و یاور جو نہ پایا
اسوار ہوا حیدر کرار کا جایا
کیا صولت و شوکت تھی شہ ارض و سما کی
افلاک سے آتی تھی صدا صلِّ علیٰ کی

یوں اُڑ گیا گھوڑا کہ نہ معلوم ہوئی گرد
پہنچے سر میداں شہ دیں، ڈر گئے نامرد
یک بار ہوئی گرمی بازارِ عدو سرد
رنگ اُڑ کے کمانداروں کے رُخ ہو گئے بس زرد
رعب شہ دیں چھا گیا افواج لعیں پر
ہاتھوں سے گرے پڑتے تھے ہتھیار زمیں پر

دکھلاتا ہوں اب فاطمہؑ کے لال کی تصویر
پیشانی پرنور میں تھی مہر کی تنویر
آنکھیں ہیں تو نرگس پہ یہ ابرو سر شمشیر
ہے رشک ده سنبل تر زلف گرہ گیر
سچ ہے کہ شب و روز بھی پروانہ ہے اس کا
مژگانِ بتول عذرا شانہ ہے اس کا

ہے چہرۂ انور پہ عجب حسن کا عالم
اس جا ہے ستارے سے بھی کم نیر اعظم
عارض پہ پسینہ ہے کہ ہے پھولوں پہ شبنم
سوکھے ہوئے لب نرگس تر سے نہیں ہیں کم
تعریف ہے دندانِ شہ جن و بشر کی
یہ درج میں یا قوت کے سمرن ہے گہر کی

اس طرح رجز پڑھتے تھے تولے ہوئے تلوار
میں شیر ہوں اے ظالمو! ہشیار، خبردار !
نانا ہے مرا ختم رسل احمدؐ مختار
بابا وہ ہے کہتے ہیں جسے حیدرؑ کرار
ماں وہ ہے جو رتبہ میں ہے مریم سے زیادہ
کس کا ہے حسب اور نسب ہم سے زیادہ

بابا کی شجاعت سے تو سب خلق ہے آگاہ
دہشت سے جہاں شیر بھی ہو جاتے تھے روباہ
ہاتھوں میں ہمارے بھی ہے زور اسد اللہ
گر کوہ پہ کی ضرب تو کاٹا صفت کاہ
جس تیغ سے دو ٹکڑے پر روح امیں ہے
دیکھو تو یہ شمشیر وہی ہے کہ نہیں ہے

پھر رو رو کے ملعون سے کہنے لگے حضرتؑ
منظور ہے گو آج تمھیں میری شہادت
سید ہوں، نبی زادہ ہوں، دو اتنی اجازت
عورات کو میں سوئے مدینہ کروں رخصت
عزت رہے ناموس رسولِؐ عربی کی
برباد نہ ہوں بیٹیاں زہراؑ و علیؑ کی

تنہا نہ سمجھنا مجھے اے قوم بد انجام
اک حملہ میں چاہوں تو بھگاؤں تمھیں تا شام
آفت ہے، قیامت ہے، غضب ہے، مری صمصام
مجبور نہیں سبط رسول ذو الاکرام
تھی تاب کسے ضربت شمشیر علیؑ کی
ناچار ہوں لیکن، کہ ہو امت میں نبیؐ کی

گر ہوں تو میں حاکم کا تمھارے ہوں گنہگار
وہ بیکس و محتاج ہیں کیا اُن سے سروکار
زہراؑ سے نہیں رتبہ میں کم زینبؑ ناچار
واللہ وہ کرتی ہے مجھے ماں کی طرح پیار
دیکھا نہیں جائے گا مرا قتل بہن سے
وہ نکلی تو زہراؑ نکل آوے گی کفن سے

جس وقت کہ لے راہِ وطن زینبؑ ناشاد
حاضر ہوں میں پھر شوق سے مجھ پر کرو بیدار
گردن پہ مری تیغ، چڑھے چھاتی پہ جلاد
تم ذبح کرو اور میں خالق کو کروں یاد
راضی ہوں میں لاشہ مرا پامالِ جفا ہو
زینبؑ نہ مگر بلوے میں محتاجِ ردا ہو

یہ کہتے تھے حضرتؑ کہ چلے تیر اُدھر سے
منہ پھیر لیا سب نے محمدؐ کے پسر سے
کچھ تیر لگے سینہ پہ کچھ روکے سپر سے
کھینچی اسد اللہ کی شمشیر کمر سے
ہر دم سوے افواج لعیں شعلہ فشاں تھی
تیغ دو زباں تھی کہ وہ اژدر کی زباں تھی

حملہ جو کیا ابن شہ عقدہ کشا نے
ڈر کر سپریں چہروں پہ لیں اہلِ جفا نے
جو منھ پہ چڑھا پست کیا اُس کو قضا نے
اور ہاتھ اٹھائے تو قلم ہو گئے شانے
شمشیر کی بجلی سے جلے جاتے تھے ناری
میداں سے جہنم کو چلے جاتے تھے ناری

جس صف پہ چلی تیغ وہ صف ہو گئی بے سر
نہ خود پہ رکتی تھی نہ رکتی تھی سپر پر
غل تھا غضب حق ہے کہ شمشیر دو پیکر
بجلی میں بھی دیکھے نہیں اس طرح کے جوہر
دوزخ کے (زبانوں) کو دکھا دیتی ہے یہ تو
ایک دم میں ہزاروں کو جلا دیتی ہے یہ تو

حضرتؑ کو محمدؐ کی صدا آئی یہ ناگاہ
صدقے تری جرأت کے میں اے فاطمہ کے ماہ !
بس تیرے ستانے کی سزا پا چکے گمراہ
پیارے مرے اب روک لے تیغ اسد اللہ
غصہ نہ کرو گر تمھیں اُلفت ہے ہماری
رحم اس پہ ہے لازم کہ یہ امت ہے ہماری

اے لال تمھیں وعدہ طفلی بھی ہے کچھ یاد
جب دیکھ کے تم خون کا محضر ہوئے تھے شاد
بیٹا وہ کرو کام کہ امت نہ ہو برباد
اب رکھ دو گلا جلد تہِ خنجر فولاد
فریاد سے ان سب کی میں گھبرایا ہوں، بیٹا!
فردوس سے لینے کو تجھے آیا ہوں، بیٹا!

شبیرؑ نے سُن کر یہ صدا روک لی تلوار
کی عرض یہ ناناؐ سے کہ یا احمد مختار!
گر حکم نہیں ہے تو نہیں لڑنے کا زنہار
امت پہ فدا ہے مری جاں اور مرا گھر بار
اب کاٹ لے قاتل مرا سر آن کے تن سے
جز شکر کوئی بات نہ نکلے گی دہن سے

یہ کہتے تھے حضرتؑ کہ گھٹا شام کی چھائی
بھاگی ہوئی سب فوج یکایک اُمنڈ آئی
کس صبر سے گردن شہ بیکس نے جھکائی
تلوار کہیں لگ گئی، برچھی کہیں کھائی
مجروح سراپا جو تن زار ہوا تھا
زخموں سے بدن تختۂ گلزار ہوا تھا

یہ حال جو دیکھا تو سکینہ یہ پکاری
یا شاہ بس اب رن سے چلے آؤ میں واری !
کیوں لڑتے ہو پانی یہ نہیں دینے کے ناری
غش پیاس سے آجائے نہ اے عاشق باری!
صدقے گئی، گودی میں اٹھا لو مجھے آکر
پانی نہ میں مانگوں گی زباں خشک دکھا کر

تم آؤ تو کُرتے سے لہو منھ کا چھڑاؤں
اور پاے مبارک کو میں آنکھوں سے لگاؤں
جان آئے بدن میں تمھیں اس وقت جو پاؤں
بیتاب ہوں بابا کسے حال اپنا دکھاؤں
گر آپ نہ آئیں گے تو مر جاؤں گی، بابا!
سر پیٹتی میداں میں چلی آؤں گی، بابا!

بیٹی کی صدا سنتے ہی منھ پھیر کے دیکھا
چلائے کہ بس صبر کر اے باپ کی شیدا!
اے جان پدر خیمہ کی ڈیوڑھی سے سرک جا
بچپن پہ ترے رحم نہیں کرنے کے اعدا
کرتی ہو عبث نالہ و فریاد سکینہؑ
بھولو ہمیں، خالق کو کرو یاد سکینہؑ

یہ کہتے تھے حضرتؑ کہ لگا حلق پہ اک تیر
فرزند ید اللہ کی حالت ہوئی تغییر
دم رک گیا ہرنے پہ جھکے حضرت شبیرؑ
ہر سمت سے پڑنے لگی شمشیر پہ شمشیر
گلگوں ہوا پوشاک کا جوڑا بھی لہو میں
سر تا بہ قدم غرق تھا گھوڑا بھی لہو میں

نیزہ کسی بے رحم نے پہلو پہ جو مارا
زہراؑ کی صدا آئی کہ، ہے ہے مرا پیارا
گھوڑے پہ نہ سنبھلنے کا نہ شہ کو رہا یارا
ریتی پہ گرا عرش معلی کا ستارا
صدمہ تھا محمدؐ کو، خوشی لشکر کیں کو
افلاک کو جنبش تھی تزلزل تھا زمیں کو

ہاتف کی صدا آئی یہ ہے صبر کا ہنگام
کیوں آج تزلزل میں ہے، اے عرش خوش انجام !
چلّائی زمیں تب کہ مجھے خاک ہو آرام
ہے مجھ پہ طپاں فاطمہؑ زہرا کا گل اندام
اب گنبد افلاک کے پھٹ جانے کا ڈر ہے
اب خاک کے طبقے کے الٹ جانے کا ڈر ہے

یہ وہ ہے محمدؐ نے جسے گود میں پالا
تھا فاطمہؑ کی جان یہی گیسوؤں والا
کہتے تھے ملائک اسے دنیا کا اُجالا
سو چلتی ہے اوس پر کبھی برچھی، کبھی بھالا
کھولے ہوئے سر فاطمہؑ چلاتی ہے رن میں
محبوب خدا آج تڑپتے ہیں کفن میں

اتنے میں پکارا عمر سعد ستم گر
(اے شمر) بدن سے سر سرور کو جدا کر
وہ ظالم بے رحم بڑھا کھینچ کے خنجر
زینبؑ در خیمہ سے نکل آئی کھلے سر
چلّاتی تھی سید پہ جفا کرتے ہو، لوگو !
گھر لٹتا ہے زہراؑ کا یہ کیا کرتے ہو، لوگو!

ہے ہے مرے (ماں) جائے کو پانی تو پلاؤ
بھائی کی ذرا شکل بہن کو تو دکھاؤ
میں آتی ہوں خنجر مری گردن پہ پھراؤ
مظلوم ہے سید ہے، نہ تلواریں لگاؤ
کچھ کہنا ہے مظلوم تلک آنے دو مجھ کو
شبیر کی چھاتی سے لپٹ جانے دو مجھ کو

زینب کی نہ سنتا تھا کوئی زاری و فریاد
خنجر لیے آمادہ تھے بارہ ستم ایجاد
کس منھ سے انیسؔ آگے کہوں شمر کی بیداد
آقا کا کہاں حلق کہاں خنجر فولاد
مر جائیں جو ہم روتے ہی روتے تو بجا ہے
شبیرؑ سا مظلوم نہ ہوگا، نہ ہوا ہے
