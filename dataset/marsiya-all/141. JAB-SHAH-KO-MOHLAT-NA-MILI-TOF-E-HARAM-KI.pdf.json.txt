www.emarsiya.com


جب شاہ کو مہلت نہ ملی طوف حرم کی
اُس کعبہ ایماں پہ گھٹا چھا گئی غم کی
فرمایا کہ لو راہ بس اب ملک عدم کی
بطحا سے چلی فوج شہنشاہ امم کی
جوں قبلہ نما قصہ جدھر کرتے تھے شبیر
پھر پھر کے سوئے کعبہ نظر کرتے تھے شبیر

کتے تھے بصد درد کہ اے قبلۂ داور
اب تجھ سے جدا ہوتا ہے فرزند پیمبرؐ
طتی نہیں سید کو اماں وائے مقدر
جاتا ہوں سوئے گور سرا سیمۂ و مضطر
دوری ہوئی اس گھر سے بس اب دل کو یقین ہے
قربانی شبیرؐ کا ہنگام قریں ہے

اے رکن و مقام اب ہے مرا کوچ جہاں سے
چھٹتا ہے مکیں خالق اکبر کے مکاں سے
اس دشت میں مشتاق قضا جاتا ہوں یاں سے
ٹکڑے مجھے ہوتا ہے جہاں تیغ و سناں سے
کچھ غم نہیں دکھ ہو کہ بلا آئے بلا پر
راضی ہوں خدا وند دو عالم کی رضا پر

اس راہ میں اب مجھ کو تو قف کی نہیں تاب
رخصت ہے مری اے حجر و منبر و محراب
دل غم سے بھرا آتا ہے اے زمزم  و میزاب
دریا پہ لعین ذبح کریں گے مجھے بے آب
اک جام و دم تشنہ دہانی نہ ملے گا
چاہیں گے کنوں سے بھی تو پانی نہ ملے گا

اسے کوہ صفا دل ہے مکدر ترے غم سے
صد پارہ ہے سینے میں جگر سنگ آلم سے
افسوس کہ کچھ ہو نہ سکی سعی بھی ہم سے
قسمت لئے جاتی ہے پہاڑوں میں حرم سے
سب لعل مرے گرد غریبی سے آٹیں گے
گرمی کے یہ دن بچوں پہ سختی سے کٹیں گے

پھر قبر محمدؐ کی طرف بڑھ کے زیارت
کی عرض مسافر کی دوبارہ ہے یہ رخصت
کعبہ میں بھی مولانہ میسر ہوئی راحت
آزار پہ باندھے ہیں کمر اہل ضلالت
مخفی ہوئے ہیں قافلۂ حاج میں آ کے
پائیں تو مجھے ذبح کریں گھر میں خدا کے

ملجا ہے نہ منجی ہے نہ مامن نہ مضر ہے
غربت کا تباہی کا مصیبت کا سفر ہے
تلواریں ہیں جلادوں کی اوراک مرا سر ہے
رکھتا ہوں جہاں پاؤں وہاں خوف و خطر ہے
توریں اُنھیں گر پھول بھی پائیں مری بو کے
کانٹے بھی ہیں جنگل میں تو پیاسے ہیں لہو کے

نانا مجھے رہنے کا ٹھکانا نہیں ملتا
جنگل میں بھی بستی کا بسانا نہیں ملتا
آٹھ آٹھ پہر بچوں کو کھانا نہیں ملتا
پانی کہیں ملتا ہے تو دانا نہیں ملتا
مہلت نہیں اتنی کہ میں سایہ میں کھڑا ہوں
حضرت سے جدا ہو کے تباہی میں پڑا ہوں

دنیا میں ہیں دو امن کے گھر یا شہ ابرار
اک خانہ حق، ایک در احمد مختار
بے خون یہاں آکے جو مخفی ہو گہنگار
کر سکتا ہے سلطاں، نہ وزیر اس کو گرفتار
یہ خانہ خالق ہے وہ حضرت کا مکاں ہے
میرے لئے مامن نہ یہاں ہے نہ وہاں ہے

حاکم نے مدنے کے ادھر مجھ کو ستایا
میں سوئے حرم ٹھوکریں کھاتا ہوا آیا
جلادوں سے یاں بھی کوئی دم چین نہ پایا
میں دھوپ میں ہوا، جب سے اُٹھا آپ کا سایا
حج بھی نہ میسر ہوا مغموم چلا ہوں
احرام تلک باندھ کے محروم چلا ہوں

فریاد ہے راحت مجھے مولا نہیں ملتی
اک خیمہ بپا کرنے کی بھی جا نہیں ملتی
اب راہ پہاڑوں کی بھی اصلا نہیں ملتی
دیکھوں مجھے ملتی ہے لحد یا نہیں ملتی
راحت مری امت ہی کو منظور نہیں ہے
مٹی بھی نہ دیں مجکو تو کچھ دور نہیں ہے

میں بچوں کو لے کر کدھر اس شہر سے جاؤں
کس دشت میں اس آپ کی بستی کو بساؤں
سیدانیوں کو کون سے پردے میں چھپاؤں
مخفی ہوں اگر قبر کا گوشہ یہاں پاؤں
کب دن میں کئی بارا سے غش نہیں آتا
زینبؑ کا وہ ہے حال کہ دیکھا نہیں جاتا

بانوؔ غم صغراؑ میں بکا کرتی ہے دن رات
تلخی سے بسر ہوتی ہے مولا مری اوقات
سہمی ہے سکینہ بہت اے قبلۂ حاجات
رو دیتی ہے مجھ سے بھی جو کرتی ہے کوئی بات
ساتھ اس کے زمانے سے گذر جاؤں میں بھی
یہ مرگئی غربت میں تو مر جاؤں گا میں بھی

تا شام تو لو چلتی ہے جنگل میں سحر سے
کم دودھ ہے بانوؔ کا صعوبات سفر سے
چلاتی ہے برسا کے لہو دیدہ تر سے
بچی میں تجھے ڈھونڈھ کے لے آؤں کدھر سے
پہلو میں تری پاتی ہوں خوشبو نہیں صغراؑ
افسوس کہ سب ساتھ ہیں پر تو نہیں صغراؑ

یہ کہہ کے روانہ ہوا وہ خاصہ باری
گویا کہ بیاباں میں چلی باد باری
جنگل میں کھلا باغ یہ خوشبو ہوئی ساری
فیاض نے صحرا کے بھی کی کار بر آری
مہکے جو وہ گیسو تو بیاباں کی بن آئی
نافے لیے جھولی میں نسیم ختن آئی

اونٹوں کو بھی تھا وجد حدی خواں کی صدا سے
گھوڑے بھی طراروں میں کچھ آگے تھے ہوا سے
غافل نہ تھا لشکر میں کوئی یاد خدا سے
صاف آتی تھی تکبیر کی آوانہ درا سے
صحرا تھا دم ظہر کہ دامن تھا جبل کا
غل ہوتا تھا اک حی علی خیر عمل کا

وحشت کو فراموش کیے دشت کے آہو
تکتے تھے یہ حسرت طرف سید خوش خو
غل تھا پسر شیر الہی سے یہ مہرد
خوش بو میں بہ از مشک خطا میں یہی گیسو
رخ ماه دو ہفتہ ہے تو قد سرد سہی ہے
دے آئی تھی بچہ جسے ہرنی وہ یہی ہے

کچھ دن سے اُترتے تھے جہاں سید ابرار
ہو جاتی تھی تاریک شین مطلع انوار
اردو میں دُکانیں جو لگاتے تھے دکاندار
آراستہ ہو جاتا تھا اک چھوٹا سا بازار
نیت میں فروشندوں کے ثابت قدمی تھی
پانی کا نہ تھا محط نہ غلے کی کمی تھی

کھولے ہوئے پر کہتے تھے شاہین ترازو
پلے ہوں برابر کہ یہ عادل کا ہے اُردو
سُن لے جو فروشندہ ہے سنجیدهٔ و خوش خو
خاسر ہے جو میزاں میں ہوا فرق سر مو
اک فصل میں اس جنس کے عقدے بھی کھلیں گے
اعمال یوں ہی عدل کی میزاں میں تلیں گے

قریوں سے زیارت کو جو آجاتی تھی خلقت
کرسی پہ نکل بیٹھتے تھے خیمے سے حضرت
یکساں تھی ہر اک پر نظر لطف و عنایت
محتاجوں سے باتیں تھیں غریبوں سے محبت
ہر عاجز و بے کس کی مدد کرتے تھے مولا
اور دیش کا ہدیہ بھی نہ رد کرتے تھے مولا

عقدے تھے اگر حل انہیں کر دیتے تھے حضرت
خالی تھے جو دامن انہیں بھر دیتے تھے حضرت
بے برگ درختوں کو ثمر دیتے تھے حضرت
لا تا کوئی دو پھول تو زر دیتے تھے حضرت
پھل اس کو دیے جس کو بر و مند نہ دیکھا
فیاض کی مٹھی کو کبھی بند نہ دیکھا

کافر بھی جو آیا اسے دی دولت ایماں
بے زاد مسافر تھا ہر اک آپ کا مہماں
تھا مصحف ناطق کی طرح خلق پہ احساں
منزل کوئی بے فیض نہ تھی صورت قرآں
وہ کون سا عاجز ہے جو کچھ پا نہیں جاتا
دریا پہ جو آتا ہے وہ پیاسا نہیں جاتا

جس دشت میں اس سرور واں کے قدم آئے
پابوس کو خار و گل دریحاں بہم آئے
یوں آئے جدھر بڑھ کے امام اُمم آئے
جس طرح برستا ہوا ابر کرم آئے
جو خشک تھا برسوں سے وہ جنگل بھی ہرا تھا
صحرا کا جو دامن تھا وہ پھولوں سے بھرا تھا

سب کہتے تھے اے احمد مختار کے جائے
کیوں خانہ حق چھوڑ کے مولا ادھر آئے
فرماتے تھے شبیرؑ کہ ہم رہنے نہ پائے
یوں کوئی مسلماں، نہ مسلمان کو ستائے
تیاری تیغ و تبر و تیر ہوئی تھی
تدبیر گرفتاری شبیرؑ ہوئی تھی 

گر دست ستم حج میں بڑہاتے وہ ستمگار
چلتی حرم حضرت معبود میں تلوار
بگڑے تھے خبر سنتے ہی عباسؑ خوش اطوار
باندھے رہے تا صبح سر شام سے ہتھیار
بپھرے ہوئے ضیغم کہیں افواج سے رکتے
نے مجھ سے نہ یہ قافلہ حاج سے رکتے

کہتے تھے یہ شمشیر دو دم تول کے ہر بار
شیروں کے پسر بھی کہیں ہوتے ہیں گرفتار
پاس اس کا نہ ہوگا کہ یہ ہے خانہ غفار
کر دوں ابھی تا کوہ صفا لاشوں سے انبار
یوں قتل ہو سب فوج لڑائی کی نبا میں
جس طرح گلے کٹتے ہیں دُنبوں کے منا میں

ہونٹوں کو چباتے تھے علیؑ اکبر گل فام
تھرا رہا تھا غیظ سے قاسمؑ کا بھی اندام
زنیبؑ کے پسر کہتے تھے تو لے ہوئے صمصام
اب کعبے سے لڑتے ہی چلے جائیں گے تا شام
تلواریں پکڑ کے جو لعینوں پہ جھکیں گے
روکیں گے جو آقا بھی تو پھر ہم نہ رکیں گے

جھنجھلائے ہوئے مسلم ذی جاہ کے دلدار
ایک ایک سے کرتے تھے تفحص یہی ہر بار
آئے ہیں جو چھپ کر لیئے قتل شہ ابرار
بتلاؤ تو کس قافلے میں ہیں وہ ستمگار
پائیں تو پھریں قلب و جگر کاٹ کے ان کے
کونے میں ابھی بھیج دیں سرکاٹ کے ان کے

سوچا میں کہ ہاں مجھ پہ اگر کچھ ہوئی بیداد
حرمت حرم کعبہ کی ہو جائے گی برباد
گر ساتھ نہ ہوتی اسد اللہ کی اولاد
حاضر تھا میں گر سر بھی مرا کاٹتے جلاد
پہلے جو فساد آہ اُدھر سے نہ نکلتا
مر کر بھی میں اللہ کے گھر سے نہ نکلتا

راضی ہوں کہ اس بن میں کٹے تن سے مرا سر
جس جن میں نہ پانی ہو نہ دانا ہو میسر
کچھ غم نہیں لاشے کو کفن بھی نہ ملے گر
پرخوں نہ مسلمانوں کا ہو یاں کی زمیں پر
معلوم ہے سب کو کہ یہ وہ پاک زمین ہے
پشے کے مٹانے کا یہاں حکم نہیں ہے

کس کو نہیں معلوم تہ چرخ مقرنس
مولد مرے بابا کا ہے یہ خانہ اقدس
فرصت نہ ملی حج کی میں ایسا ہوا ہے بس
مقدور پہ مجھ سا بھی نہ ہوگا کوئی بے بس
تیغوں سے نہ ملتی انہیں مہلت کوئی دم کی
واللہ مجھے پاس تھا حرمت کا حرم کی

جس گھر کو بتوں سے اسد حق نے کیا پاک
جانے نہیں دیتے اُسی گھر میں ہمیں سفاک
بدعت سے لعینوں کی کلیجہ ہے مرا چاک
شاید میں نہیں لخت دل سید لولاک
قابض ہوئے ہیں گھر پہ خدا وند احد کے
جانے نہ دیا مجھ کو مصلے یہ بھی جد کے

کعبہ جو حقیقت میں ہے لاریب وہ میں ہوں
ہاں جس کے لئے ہے  مد وغیب وہ میں ہوں
جس میں نہیں دنیا کا کوئی عیب وہ میں ہوں
معصوم ہے طفلی سے جو تا شیب وہ میں ہوں
اوج اُن کے ہیں جو اوج سعادت کے ہما ہیں
کعبہ بھی ہمیں سے ہے ہمیں قبلہ نما ہیں

عالم ہیں سب اس کے کہ میں خود کعبۂ دیں ہوں
حق مجھ سے ہے نزدیک تو میں حق سے قریں ہوں
شاہد فلک اس کا ہے کہ مختار زمیں ہوں
کعبہ کی طرح خاتم دنیا کا نگیں ہوں
سمجھے وہی اس رمز کو جو حق کی طرف ہے
حج سے بھی سوا میری زیارت کا شرف ہے

سب حج کے مراتب ہیں زیارت میں ہماری
حاجی ہیں جو ہیں محو محبت میں ہماری
ناجی ہے جو مرتا ہے اطاعت میں ہماری
بگڑا بھی سنور جاتا ہے صحبت میں ہماری
ہم جس سے بھرے سب کی نگاہوں سے پھرا وہ
جو ہم سے پھرا کعبہ ایماں سے پھرا وہ

سب عرض یہ کرتے تھے کہ اے خلق کے والی
قریوں میں غلاموں کے مکاں بھی تو ہین خالی
بندوں کو سرافراز کریں سرور عالی
مہماں ہوں غریبوں کے یہ انصار و موالی
فخر اس کا ہے رخ آپ کا جس رہ کی طرف ہو
عزت ہو تو مردوں کی جو زندوں کا شرف ہو

سر سبز زراعت بھی ہے جھیلیں بھی ہیں پر آپ
میوے بھی تروتازہ ہیں گلشن بھی ہیں شاداب
حاضر ہے ہر اک چیز جو امکاں میں ہے نایاب
باہر ہو کوئی حکم سے مولا کے یہ کیا تاب
جیتے ہیں تو حضرت کی غلامی میں مریں گے
ہم جان بھی دے دینے میں صرفہ نہ کریں گے

گھر چھوڑ کے اب آپ کہاں جاتے ہیں مولا
یہ کیا ہے جو اشک آنکھوں میں بھر لاتے ہیں مولا
خادم انہیں قدموں سے شرف پاتے ہیں مولا
سب آپ کا صدقہ ہے جو ہم کھاتے ہیں مولا
خالی ہو جو دنیا قدم سرور دیں سے
دانا بھی برسوں میں نہ پیدا ہو زمیں سے

رکھے جو قدم اس پہ امام دوسرا نے
بخشی برکت خاک کے طبقے کو خدا نے
ایک دانے کو سو سو جو خدا دیتا ہے دانے
بینا ہو تو سمجھے اسے دانا ہو تو جانے
جو دل سے بھلا دیتا ہے حق آل نبی کے
بجلی بھی جو گرتی ہے تو خرمن پہ اسی کے

اللہ نے چشمے جو کئے خلق میں جاری
سب یہ ہے کرم آپ کا اے خاصۂ باری
منھ آپ پھرا لیں تو زمیں خشک ہو ساری
صحرا کی طرف رخ نہ کرے اور بہاری
باغوں میں کوئی پھول نہ پتا نظر آئے
کوسوں کہیں جنگل میں نہ سبزہ نظر آئے

یہ عجز یہ الطاف ہے اس جاہ وحشم پر
وہ قطع ہو جو ہاتھ اُٹھے شاہ امم پر
تنہا یہ ترحم یہ عنایت نہیں ہم پر
مہمان ہیں دنیا میں سب اس خوان کرم پر
نور آپ جو بخشیں تو ستار سے بھی قمر ہوں
اس گھر کے طفیلی ہیں ملک ہوں کہ بشر ہوں

وہ کون ہے ان ہاتھوں سے جو پا نہیں جاتا
خالی کوئی اللہ کا بندہ نہیں جاتا
گھر اس کے پہونچتا ہے جو کچھ کھا نہیں جاتا
دشمن بھی ہو آتا ہے تو بھوکا نہیں جاتا
درباں کوئی روکے یہ وہ سرکار نہیں ہے
کافر ہے جو اس گھر کا نمک خوار نہیں ہے

گھر جتنے ہیں مولا کے علاموں کے وہ گھر ہیں
کھینچے کوئی تلوار تو ہم سینہ سپر ہیں
ہم بندے ہیں اور آپ محمدؐ کے پسر ہیں
جانیں ہیں تصدق تو فدا قدموں پہ سر ہیں
اشراف ہیں صادق ہیں وفادار ہیں مولا
اس دہ کے زن و مرد و فادار ہیں مولا

عورات بھی میں فاطمہ کے نام پہ قرباں
کیا دختر زہرا کی زیارت کا ہے ارماں
فخر اس کا نبی زادہ ہو جس قوم کا مہماں
فضیہ کو بھی تکلیف نہ ہو ان کو ہے یہ دھیاں
ہوگا وہی شہزادیاں جو منھ سے کہیں گی
سب بیبیاں زینب کی کنیزی میں رہیں گی

فرماتے تھے حضرت تمہیں خالق رکھے آباد
دنیا میں برومند ہو ایک ایک کی اولاد
کیا اپنی تباہی کہوں میں بے کس و ناشاد
رو رو کے مفصل جو سنو گے مری روداد
در پیش ہے وہ راہ کہ کچھ کہہ نہیں سکتا
بے کنج لحد اب میں کہیں رہ نہیں سکتا

جائے گا اسی سمت یہ مظلوم مسافر
منزل ہے معین جو ازل سے مری خاطر
بستی ہو کہ جنگل رہی ہے حافظ و ناصر
آتا ہے محرم یہ مہینا بھی ہے آخر
کھل جائے گا ہونا ہے جو کچھ سبط نبیؐ پر
قصہ مرا مخفی نہیں رہنے کا کسی پر

ہر چند کہ لو چلتی ہے آٹھتے ہیں بگولے
اشجار خزاں دیدہ بھی اب تک نہیں پھولے
پڑ جاتا ہے چھالا کوئی آہن کو جو چھو لے
تم لوگوں کی ایسی نہیں الفت کہ جو بھولے
موت آئی تو پر میں کسی صحرا کے رہیں گے
جیتے جو پھرے ہم تو یہیں آکے رہیں گے

ان سب سے یہ فرما کے چلے سید ابرار
روتے ہوئے بستی میں گئے اپنی وہ دیں دار
پھر تھے وہی جنگل وہی صحرا وہی کہسار
بستی تھی نہ کوسوں نہ کہیں سایہ اشجار
گرمی تھی کہ تھے نخل بھی سوکھے ہوئے بن کے
مرجھا گئے تھے پھول محمدؐ کے چمن کے

اس بن میں چلے جاتے تھے مولائے خوش اطوار
ہرنی ہوئی اک دور سے ناگاہ نمودار
پہونچی جو قریب فرس سید ابرار
ہاتھوں کو زمیں پر وہ پٹکنے لگی اک بار
پیدا تھا غم و در دو الم اس کی صدا سے
کچھ کہتی تھی گویا پسر شیر خدا سے

قرباں کبھی ہوتی تھی شہ عرش نشیں پر
جھک کر کبھی ماتھے کو رگڑاتی تھی زمیں پر
رکھتی تھی اُٹھا کر کبھی سم دامن زیں پر
آنکھیں کبھی ملتی تھی وہ پائے شہ دیں پر
پایا تھا زبس عقدہ کشا اہل عبا کو
ہونٹوں سے پکڑ لیتی تھی دامان قبا کو

نزدیک تھے بیٹے جو کئی شیر خدا کے
ایک ایک کا منھ تکتی تھی وحشت میں وہ آکے
ہنس دیتے تھے شہ ہاتھ کو ماتھے پہ پھرا کے
رم کرتی نہ تھی خلق کے سرتاج کو پا کے
علم اس کا کسی اور کو کیوں کر ہو جہاں میں
کچھ کہتے تھے حضرت اسی ہرنی کی زبان میں

عباس سے ارشاد کیا آپ نے مڑ کر
تم جانتے ہو مجھ سے جو کہتی ہے یہ مضطر
اس شیر نے کی عرض کہ اے نائب حیدر
جانے کوئی کیا غیر دل و جان پیمبرؐ
سمجھے یہ زباں وہ جو امام دو جہاں ہو
عقدہ یہ وہ کھولے جو سلیمان زماں ہو

جنات ہوں، احرار ہوں، ہوں یا کہ ذوالاکرام
دم بھرتے ہیں مولا کی عطا کا سحر و شام
اک بات میں بن جاتے ہیں بگڑے ہوئے سب کام
عالم کا وسیلہ ہے شہنشاہ خوش انجام
سب اس در دولت یہ تھکائے ہوئے سر ہیں
دنیا میں اگر ہیں متمرد تو بشر ہیں

مور و ملخ و گرگ و غزال و فرس و شیر
سب آتے ہیں جب ہوتا ہے کچھ خلق میں اندھیر
کی جس نے جفا اس پہ چلی عدل کی شمشیر
فریاد رسی میں کبھی حضرت نے نہ کی دیر
بچ بچ گئے یاں ذبح سے جان دار ہزاروں
چھٹ چھٹ گئے مرغان گرفتار ہزاروں

دیکھے کوئی ہرنی کو نہ وحشت ہے رم ہے
پہچانتے ہیں سب کہ یہ آ ہوئے حرم ہے
اخلاقِ حسنؑ ہے تو محمدؐ کا کرم ہے
زائل نہیں ہوتا ہے وہ جو کچھ جسے غم ہے
اللہ رے شرف سبط رسولؐ دوسرا کے
مالک تو خدائی کے ہیں بندے ہیں خدا کے

مظلوم کو دنیا میں ملی داد اسی گھر سے
غمگیں بھی جو آیا وہ گیا شاد اسی گھر سے
احرار ہوا بھی ہوئے آزاد اسی گھر سے
آہو کی بھی آنکھوں پہ ہوا صاد اسی گھر سے
کھاتا ہے طمانچہ جو دلیر آتا ہے مولا
اس درپہ دہکتا ہوا شیر آتا ہے مولا

اے لخت دل قاضی شہباز کبوتر
حیوانوں کے قضیے یہیں فیصل ہوئے اکثر
مولائے جہاں نور خدا سبط پیمبرؐ
دنیا میں اگر ہے تو ہے عادل کا یہی گھر
ظالم کو سزا کے شرو بیداد ملے گی
فریاد کو آئی ہے تو یاں داد ملے گی

فرمایا خدا دے نہ کسی کو غم اولاد
یاں آئی ہے فریاد کو یہ مضطر و نا شاد
کہتی ہے کہ اس دشت میں مجھ پر ہوئی بیداد
مولا ! مرے بچے کو پکڑ لے گیا صیاد
بے کل ہوں طبیعت مری جینے سے ہٹی ہے
آقا مجھے یہ رات تڑپینے میں کئی ہے

ملتا نہیں حضرت مرے بچے کا ٹھکانا
پانی نہ بغیر اس کے خوش آتا ہے نہ دانا
سوجھے مجھے کس طرح چراگاہ میں جانا
اندھیر ہے مولا مری آنکھوں میں زمانا
بے تاب ہے دل خون ٹپکتا ہے جگر سے
میں چو کڑی بھولی ہوئی ہوں چار پہر سے

جان آئے جو کھوئے ہوئے بچے کو میں پاؤں
کس دیس سے کس بن سے اُسے ڈھونڈ کے لاؤں
صیاد کے گھر کس کے وسیلہ سے میں جاؤں
شق چھاتیاں ہوتی ہیں کے دودھ پلاؤں
جیتی رہوں یہ وہ ستم و جور نہیں ہے
اب تو کوئی بچہ بھی مرا اور نہیں ہے

اس رات کو باپ اس کا سحر تک نہیں سویا
ٹپکا کبھی سر کو، کبھی تڑپا، کبھی رویا
کہنا تھا کہ تو آپ ہے آرام کا جویا
غافل ہوئی ایسی کہ جگر ہند کو کھویا
جائے گی سحر کو تو اس آکھر میں نہ آنا
بچہ نہ ملے گا تو مرے گھر میں نہ آنا

کیوں تونے سزا دور چلے جانے کی پائی
کیا کام ہے اب گھر میں مرے کس لئے آئی
ساری یہ مصیبت تری غفلت نے دکھائی
یاں سے تو اسے لے گئی اور ساتھ نہ لائی
چھوڑا تجھے جنگل میں الگ جا کے مروں گا
اب سر کو پہاڑوں سے میں ٹکرا کے مروں گا

سایہ بھی نہیں دوپہر اب ڈھلتی ہے آقا
ہیں دھوپ میں آپ اور زمیں جلتی ہے آقا
کب دیکھیئے یہ سر سے بلا ٹلتی ہے آقا
میرے تو کلیجہ پہ چھری چلتی ہے آقا
فریاد اسی دشت پر آفت میں لٹی ہوں
بچے سے بھی آہو سے بھی گھر سے بھی چھٹی ہوں

بن میں اسے میں ڈھونڈتی پھرتی تھی بصد یاس
اک آہوئے صحرا نے کہا کچھ نہیں وسواس
جنگل میں ہے فخر خضر و عیسیٰ و الیاس
فریادی ہو جا کہ پسر فاطمہ کے پاس
صحرا سے کہیں باد بہاری نہ نکل جائے
جا جلد کہ مولا کی سواری نہ نکل جائے

شہزادوں کو دنیا میں سلامت رکھے اللہ
اولاد کی الفت سے تو خوب آپ ہیں آگاہ
حیوانوں کو دل بند کی ہوتی ہے بہت چاہ
للہ مدد کر مرے اے ابن یدالله
بچھڑے ہوئے دلبر سے مجھے جلد ملا دے
اصغر کا تصدق مرے بچے کو دلا دے

دے گا مجھے صیاد جو بچہ مرا لا کے
میں پیار کروں گی اسے چھاتی سے لگا کے
بچ جائے گا صدقے میں امام دوسرا کے
دے دوں گی اسی شخص کو پھر دودھ پلا کے
دم بھر بھی جو شکل اس کی نظر آئے گی مولا
تسکین تو کچھ قلب کو ہو جائے گی مولا

فرما کے یہ صیاد کے گھر پر گئے سرور
ہرنی بھی گئی ساتھ سرا سیمہ و مضطر
گھر سے نکل آیا تو یہ بولے شہ صفدر
اس بچہ آہو کو یہاں چھوڑ دے لا کر
حسرت اسے دودھ اس کو پلانے کی پڑی ہے
بچہ وہ اسی کا ہے یہ ہرنی جو کھڑی ہے

صیاد ہوا شہ کی طرف دیکھ کے ششدر
دل میں کہا مقبول ہے یہ بندۂ کا داور
دوڑا گیا اور گود میں بچے کو اٹھا کر
لایا تو اسے چھوڑ دیا ماں کے برابر
منھ بچے کے چہرے سے ملانے لگی ہرنی
بو سونگھ کے دودھ اسکو پلانے لگی ہرنی

جب سیر ہوا دودھ سے مادر کے وہ بچا
ہرنی نے اسے چھوڑ کے منھ شاہ کا دیکھا
عتیاد سے فرمانے لگے سید والا
دے بچہ آہو مجھے اور لے عوض اس کا
جس چیز کی خواہش ہو ابھی تجھ کو منگا دوں
بچہ اسے دے دوں تجھے بخشش کی دعا دوں

دنیا میں بشر دل کو کسی کے نہ ستائے
لازم ہے کہ پاک آیا ہے اور پاک ہی جائے
کیا جانیے کب کوچ ہو کس دم اجل آئے
ہم خوش ہوئے تو حق سے جزا خیر کی پائے
رب دو جہاں گھر ترا آباد رکھے گا
بھائی ترے بچوں کو خدا شاد رکھے گا

منظور نظر ہے کہ نہ غمگیں ہو یہ حیواں
بولا وه کہ بخشا اسے میں نے بہ دل و جاں
میں اور مرا گھر آپ کے الطاف کے قرباں
ہرنی سے یہ فرمانے گے سرور ذی شاں
بس اب مری جانب نہ بہ حسرت نگراں ہو
لے بچے کو لے کر طرح دشت رواں ہو

آنکھوں سے لگا کر قدمِ سید ابرار
بچہ لیے راہی ہوئی ہرنی سوئے کہسار
کچھ بولتی جاتی تھی مگر راہ میں ہر بار
سب نے کہا کیا کہتی ہے اب یہ جگر افگار
فرمایا عوض خبر کا ہے خبر جہاں میں
دیتی ہے دعائیں یہ مجھے اپنی زباں میں

کہتی ہے کہ اے احمد مختار کے جائے
خالق ترے بچھڑے ہووں کو تجھ سے ملائے
اللہ سے تو اس کی جزا خلق میں پائے
غربت میں بلا کچھ ترے بچوں پہ نہ آئے
ہے لطف و کرم ختم گھرانے پہ علی کے
قربان غزال حرم لم یزلی کے

کیوں اہل عزا رحم کا حضرت کے سنا حال
حیواں پہ بھی کرتا تھا کرم فاطمہ کا لال
مارے گئے کس ظلم سے اس شاہ کے اطفال
نازک کئی بچے صفت گل ہوئے پامال
اکبر تو جواں تھا اسے شمشیر سے مارا
اصغر کی خطا کیا تھی جسے تیر سے مارا

کیسے وہ مسلماں تھے کچھ رحم نہ آیا
بے شیر کو مرتے ہوئے پانی نہ پلایا
حضرت نے تو یوں بچہ آہو کو بچایا
زنداں سے سکینہ کو کسی نے نہ چھڑایا
بسمل سی تڑپتی رہی وہ قید محن میں
مرجانے پہ بھی ننھی سی گردن بھی رسن میں

اعجاز اسی طرح دکھاتے ہوئے شبیرؑ
جاتے تھے بہ صد شوق سوئے نیزۂ و شمشیر
گر شام کو ٹھہرے تو سحر کو ہوئے رہ گیر
ہر دم یہ دُعائیں تھیں کہ اے مالک تقدیر
کشتی مری طوفاں میں ہے ساحل نظر آئے
مشتاق ہے دل جس کا وہ منزل نظر آئے

خورشید درخشان امامت ہے سفر میں
گردش نظر آتی ہے نظر دور قمر میں
احباب وطن پھرتے ہیں حضرت کی نظر میں
صغرا کے بچھڑ جانے کا بھی درد جگر میں
تشویش سے منھ قافلے والوں کا بھی فق ہے
غربت میں عجب یوسف زہرا کو قلق ہے

وہ کوس کڑے اور پہاڑوں کی وہ راہیں
یہ دھوپ میں شدت تھی کہ جنتی تھیں نگاہیں
دشوار تھا پانی کسی چشمے سے جو چاہیں
اٹھتا تھا دھواں دل سے نکل جاتی تھیں آہیں
سونلا گئے تھے چاند سے منھ سیم بروں کے
ثابت تھا کہ خورشید برابر ہے سروں کے

چہروں پہ جوانان علی رو کے تھے ڈھالیں
لو دیتی تھیں نیزوں کی چمکتی ہوئی بھالیں
گرمی سے وہ کیوں کر نہ زبانوں کو نکالیں
دھوپ اُن پہ جنہیں سایے میں سیدانیاں پالیں
اللہ ری تب و تاب بیابان بلا کی
پھولوں کا عرق کھنچتا تھا گرمی سے ہوا کی

مخفی تھے شرر شدت گرما سے حجر میں
چلتی تھی یہ لوں آگ بھڑکتی تھی جگر میں
نے بحر میں راحت بھی کسی دل کو نہ بر میں
جھیلوں میں نہ پانی تھا نہ پتے تھے شجر میں
پایاب تھے گرمی سے وہ دریا جو بڑے تھے
سوتیں بھی نہ آتی تھیں کنویں خشک پڑے تھے

پتھر کی چٹانوں سے نکلتے تھے شرارے
ناری تھی ہوا سبر شجر زرد تھے سارے
ڈوبے تھے عرق میں اسد اللہ کے پیارے
دھڑکا تھا کہ یہ لوں کسی بچے کو نہ مارے
ہوش آتا نہ تھا اصغر معصوم کو غش سے
اودے تے لب لعل سکینہ کے عطش سے

تھا مہر کی حدت سے یہ حال شہِ ابرار
ماتھے سے ٹپکتا تھا عرق سرخ تھے رخسار
تحمید میں جنباں تھے لب لعل گہر بار
بھر کر نفس سرد یہ فرماتے تھے ہر بار
اک پھول بھی زہرا کے چمن میں نہ ملے گا
کیا ہو گا جو پانی کسی بن میں نہ ملے گا

گرمی سے یہ تھا حضرت عباس کا عالم
منھ سرخ تھا اور ہانپتے تھے صورت ضیغم
چہرہ بھی عرقناک تھا اور طبع تھی برہم
فرماتے تھے اشک آنکھوں میں بھر کر شہ عالم
تم شیر ہو راحت تھیں بھائی نہ ملے گی
جب تک کسی دریا کی ترائی نہ ملے گی

یوں اکبر مہرو تھے پسینے میں نہائے
جیسے تپ محرق میں جواں کو عرق آئے
جب پھنکنے لگا دل تو سخن لب پہ یہ لائے
رب دو جہاں حشر کی گرمی سے بچائے
گزرے گا ہر اک دم میں دل سے قلق
سب تا بہ کمر ڈوبے ہوئے ہوں گے عرق میں

حضرت کو سکینہ یہ صدا دیتی تھی پیہم
محمل میں گھٹا جاتا ہے گرمی سے مرادم
سب ڈوب گئی ہوں یہ پسینے کا ہے عالم
برسے گی یوں ہی آگ تو جینے کے نہیں ہم
ہے ابر کرم آپ کرم کیجئے بابا
سایہ کہیں مل جائے تو دم لیجئے بابا

سن کر یہ بھتیجی کی صدا حضرت عباس
کہتے تھے چچا صدقے ہو روؤ نہ بصد یاس
لو پانی پیو تجکو لگی ہو جو بہت پیاس
دم گھٹتا ہے محمل میں تو آجاؤ مرے پاس
تکلیف تمہاری ہمیں منظور نہیں ہے
دن ڈھلتا ہے منزل بھی بس اب دور نہیں ہے

قسمت نے نکالا ہے عجب فصل میں گھر سے
تم کیا ابھی واقف ہو صعوبات سفر سے
جو نازوں کی پالی کہ ہو نازک گل ترسے
گرمی میں وہ یوں سرد ہوا کے لئے ترسے
مجبور ہوں کچھ بن نہیں آتا ہے سکینہ
نیرنگ یہ سب چرخ دکھاتا ہے سکینہ

مشکیں لیے سقّے جو سواری کے تھے ہمراہ
بھر لاتے تھے پانی پئے نوچ شہ ذی جاہ
جس طرح کہ پیاسوں کا ہو مجمع بہ سر راہ
پانی پہ گرے پڑتے تھے یوں شہ کے ہوا خواہ
جنگل میں عطش کا تھا جو صدمہ رخ شہ پر
چہرے پہ چھڑکتا تھا کوئی کوئی زرہ پر

بھرتا تھا دم سرد پریشاں کوئی ہو کے
دامن سے ہوا دیا تھا منھ کو کوئی دھو کے
بچتا تھا کوئی لوں سے ردا چہرہ پہ رو کے
رکھ لیتا تھا سر پر کوئی رومال بھنگو کے
پڑتی تھیں جو چھینٹیں تو مزا دیتا تھا پانی
جھک کر کوئی چلو ہی سے پی لیتا تھا پانی

کہتے تھے قریں ناقوں کے آکر شہ ابرار
حاضر ہے جو پانی کسی بی بی کو ہو درکار
آندھی سے گھٹا ٹوپ اُڑاے رہاتے ہیں ہر بار
اے بنت یداللہ سکینہ سے خبردار
رستا یہ پہاڑوں کا ہے منزل یہ کری ہے
بچوں کو چھپائے رہو لوں آج بڑی ہے

محمل سے نظر کر کے یداللہ کی جائی
کہتی تھی کہ اللہ نے یہ شکل دکھائی
جس دن سے چھٹا گھر کہیں راحت نہیں پائی
قربان بہن دھوپ میں سونلا گئے بھائی
کیا بن گئی جنگل میں امام دوسرا پر
سایہ بھی درختوں کا نہیں ظلِ خدا پر

صدقے گئی جنگل کی نہ اب دھوپ میں جلئیے
دن کاٹیے سایے میں کہیں ذات کو چلیے
منھ دھوئیے دم لیجئے پوشاک بد لیے
لوں چلتی ہے آفت کے پہاڑوں سے نکلیئے
ناشاد بہن آپ کی غربت پہ فدا ہو
بچہ کوئی گر تونس کے مرجائے تو کیا ہو

غربت کی جفائیں یوں ہی سہتے ہوئے دن رات
طے راہ خدا کرتے تھے شبیر خوش اوقات
ہو جاتی تھی جس مرد مسافر سے ملاقات
گھوڑے کی عناں روک کے فرماتے تھے یہ بات
ٹھہرا نہیں سکتا کہ سر راہ ہے بھائی
کوفے کی خبر سے بھی کچھ آگاہ ہے بھائی

وہ کہتا تھا کوفے میں عجب غدر ہے مولا
ہر سمت ہیں قصے تو فساد اٹھتے ہیں ہر جا
دور اُن کا ہے کچھ جن کو مروت نہیں اصلا
ہوتے ہیں ستم کوئی کسی کی نہیں سنتا
ٹوٹا ہے فلک ظلم کا شیعوں کے سروں پر
جب دیکھیے دوڑیں چلی آتی ہیں گھروں پر

اشراف ہیں جتنے وہ نکلتے نہیں گھر سے
دروازے نہیں کھولتے لٹ جانے کے ڈر سے
ہو جاتی ہے جب شام تردد میں سحر سے
سب کرتے ہیں سجدے کہ بلا ٹل گئی سر سے
یہ ظلم یہ بیداد نہیں اور کسی پر
مولا یہ تباہی ہے محبانِ علی پر

گھر گھرتے ہیں بستی میں یہ بدعت ہے یہ بیداد
ویراں ہیں جو سو گھر تو کہیں ایک ہے آباد
پھرتے ہیں مکانوں کے مکیں مضطر و ناشاد
حاکم ہے وہ مغرور کہ سنتا نہیں فریاد
کو چے بھی اُجڑ جانے سے بے ربط ہوئے ہیں
جو بھاگے تھے ان سب کے مکاں ضبط ہوئے ہیں

کچھ خون سے مخفی ہیں گرفتار ہیں کچھ لوگ
بگڑے ہوئے آمادہ پیکار ہیں کچھ لوگ
کوفے سے نکل جانے پہ تیار ہیں کچھ لوگ
کچھ قتل ہوے ہیں بہ سردار ہیں کچھ لوگ
بے جرم ستاتے ہیں محبان علیؑ کو
غل ہے کہ چھپائے نہ کوئی گھر میں کسی کو

اطراف سے فوجیں چلی آتی ہیں برابر
ثابت نہیں ہوتا کہ چڑہائی ہے یہ کس پر
باغات میں کوفے کے پڑے ہیں کئی لشکر
نا کے سے نکلنے نہیں پاتا کوئی باهر
تیغیں بھی چمکتی ہیں سنانیں بھی تیر بھی
رخ ایک رسالے کا تو دیکھا ہے ادھر بھی

گھبرا کے یہ اس شخص سے بولے شہ مظلوم
بھائی تجھے مسلمؔ کا بھی کچھ حال ہے معلوم
ایسا نہ ہو رہ جائیں ملاقات سے محروم
اس نے کہا میں واں سے چلا تھا تو یہ تھی دھوم
بے قتل سواروں کو نہ آرام ملے گا
مسلمؑ کا جو سر لاؤ تو انعام ملے گا

کوچوں میں منادی یہ صدا دیتا تھا ہر بار
بھاگا ہے کل اک مسجد کوفہ سے گنہگار
گھر میں کوئی مجرم کو چھپائے نہ خبردار
آفت ہے محلوں میں بپا بند ہیں بازار
بچنے کا نہیں درپۓ جاں دشمن دیں ہیں
مسلمؑ کہیں پوشیدہ ہیں فرزند کہیں ہیں

آشوب ہے اُس شہر میں اسے خلق کے سرتاج
جو دین کے ستوں تھے وہ مکاں ہو گئے تاراج
کیا کیا شرفا، نان شبینہ کو ہیں محتاج
کل قتل ہوا وہ جو گرفتار ہوا آج
وہ خوش ہیں رعیت میں جو حاکم سے ملے تھے
پرسش ہے کہ کیا سوچ کے مسلمؑ سے ملے تھے

جس روز کہ ہانی کو ستمگار نے مارا
عبرت تھی غضب شہر لرزتا رہا سارا
ایک ایک کا صدمے سے کلیجہ تھا دو پارا
نے ضبط کی طاقت تھی نہ فریاد کا یارا
دل پھنک رہے تھے آگ لگی تھی جگروں میں
فاقہ رہا دو روز محلے کے گھروں میں

جوں جوں یہ بیاں کرتا تھا وہ مرد مسافر
خاموش کھڑے سنتے تھے سب یاور و ناصر
منھ بھائی کا تکتے تھے شہ صابر و شاکر
وہ عرض یہ کرتے تھے کہ سب حال ہے ظاہر
کچھ شبہ نہ اس میں ہے نہ تشکیک ہے مولا
جو کہتا ہے رہرو وہ خبر ٹھیک ہے مولا

مسلمؑ سے بس اب یاس ہے یا حضرت شبیرؑ
افسوس کہ پردیس میں بیوہ ہوئی ہمشیر
غدار ہیں بد عہد ہیں مرتد ہیں وہ بے پیر
اب کوفے میں چکے گی یداللہ کی شمشیر
یہ معرکہ دیکھے گا وہ جو زندہ رہے گا
خوں تابہ کمردار امارہ میں بہے گا

پردیس میں ہونا تھا اُنہیں خاک کا پیوند
جو مرضیٔ حق ہم ہیں بہر حال رضا مند
ہر طرح گزر جائیں گے یہ بھی نفس چند
ہم ہوئیں کہ مسلم ہوں برادر ہوں کہ فرزند
یاور ہیں تو کیا ہیں جو بگانے ہیں تو کیا ہیں
سب ناخن پا سے شہ والا پہ فدا ہیں

مسلمؑ کا خوشا اوج زہے بخت کی زہے رائے
زندہ ہے وہی راہ محبت میں جو مر جائے
ایذا بھی زیادہ ہوئی رتبے بھی بڑے پائے
وہ کام کا ہے کام میں مولا کے جو کام آئے
لاکھوں سے لڑے نام کیا تیغ زنی میں
داخل ہوئے دربار رسولؐ عربی میں

بھر کر نفس سرد بڑھے شاہ فلک جاہ
جلتا تھا جگر قلب پہ تھا صدمۂ جاں گاہ
مشہور یہ ہے عمر سفر ہوتی ہے کوتاہ
پر کٹتی تھی حضرت پہ عجب رنج سے وہ راہ
منزل پہ بھی کچھ نوش نہ فرماتے تھے شبیرؑ
تشویش تھی ایسی کہ گھلے جاتے تھے شبیرؑ

دم بھر کہیں دم لے لیا جب دو پہر آئی
راہی ہوئے پھر دھوپ جو بالائے سر آئی
لیکن کہیں راحت کی نہ صورت نظر آئی
جب آئی خبر راہ میں وحشت اثر آئی
مشتاق تھے جس کے خبر آئی کہ ہوا وہ
جس دوست سے پوچھا یہ سنا قتل ہوا وه

ہانی کے لئے روئے عزیزوں سے فزوں تر
آنسو نہ تھما قتل کی افتاد کو سنکر
اس طرح کیا ماتم عبد اللہ یقطرؔ
جس طرح کہ روتا ہے برادر کو برادر
ہوتا ہے غریبوں کا تاسف غربا کو
روتے ہیں یوں ہی اہل وفا، اہل وفا کو

جنگل کی مصیبت وہ سواری کی تکانیں
آپہونچی تھی ہونٹوں پہ نبی زادوں کی جانیں
سونلائے ہوئے دھوپ میں منھ خشک زبانیں
اللہ کے جو نور ہوں یوں خاک وہ چھانیں
ہاں کونسی ایذا ہے جو در پے نہیں ہوتی
بے خار الم راہ خدا طے نہیں ہوتی

اس راہ میں سالک کوئی دم تھم نہیں سکتے
کہتے ہیں ملائک بھی کہ ہم تھم نہیں سکتے
گر ہاتھ بھی تھامے تو قدم تھم نہیں سکتے
سختی ہے کہ ارباب ہم تم نہیں سکتے
پھر راہ میں کس طرح ڈگے پاؤں کسی کا
جب قافلہ سالار نواسہ ہو نبیؐ کا

جب منزل عاجز سے بڑھے سبط پیمبر
آئی یہ مفصل خبر مسلمؑ بے پر
دنیا سے گیا آٹھویں تاریخ وہ صفدر
فرزند مصیبت میں ہوئے ظلم سے بے پر
ماتم ہے کئی دن سے مسلمانوں کے گھر میں
خندق میں تو لاش اُن کی ہے سر قلعہ کے در میں

رنگ اُڑ گیا رخساروں سے تھرانے لکھے شاہ
اشک آنکھوں سے برسا کے کہا ہے یَرحمُہ اللہ
آفت کا سفر اور یہ ماتم کی خبر آہ
برپا ہوئے خیمے وہیں اترے شہر ذی جاہ
لشکر پہ اُداسی تھی غریب الغربا کے
سب روتے تھے رونے پہ امام دوسرا کے

فرماتے تھے شبیرؑ مسافر مرا بھائی
مقتول جفا صابر و شاکر مرا بھائی
ہے ہے مرا یاور مرا ناصر مرا بھائی
الفت میں مری مر گیا آخر مرا بھائی
جب سے گئے آرام بلا شک نہیں پایا
قربان برادر کفن اب تک نہیں پایا

اللہ رے مسلم کے جگر بندوں کی زاری
ہوش آیا کئی بار غش آیا کئی باری
چلاتے تھے ہے ہے اجل آئی نہ ہماری
کوفے سے گئی خلد کو بابا کی سواری
بھڑکی ہے وہ آتش کہ جلاتی ہے جگر کو
دو بھائیوں کو روئیں کہ مظلوم پدر کو

اس قافلے میں رونے کا اک شور ہوا جب
گھبرا گئے ناموس رسول عربی سب
غل پڑ گیا پردیسیوں کی خیر ہو یارب
دوڑی گئی سر کھولے در خیمہ پہ زینبؑ
چلاتے تھے کیوں حشر برپا ہوا لوگو
 کس کی خبر آئی ہے ارے یہ کیا ہوا لوگو

اصغرؑ کو لیے کہتی تھی بانو کے دل افگار
میرا تو جگر منھ کو چلا آتا ہے ہر بار
اے بیبیو صغرا کو میں چھوڑ آئی ہوں بیمار
یہ کیا ہے جو روتے ہیں تڑپ کر شہ ابرار
ہر دل پہ جو اک غم کی گھٹا چھائی ہے لوگو
کیا کچھ مری بچی کی خبر آئی ہے لوگو

زینبؑ کے قریں زوجۂ مسلم تھی کھلے سر
کہتی تھی غضب ہو گیا اے شاہ کی خواہر
چلتی ہے چھری آٹھویں تاریخ سے مجھ پر
میں رانڈ ہوئی لٹ گیا کوفے میں مرا گھر
دو بچوں کے دنیا سے گزرنے کی خبر ہے
یہ ایلچی شاہ کے مرنے کی خبر ہے

یہ غل تھا کہ حضرت نے کہا خیمہ میں آکر
اے بیبیو پیٹو صف ماتم کو بچھا کر
مسلمؑ سوئے فردوس گئے برچھیاں کھا کر
مارا ستم ایجادوں نے تنہا اُنھیں پاکر
کوفے میں سر پاک اُتارا گیا تن سے
روز عرفہ کوچ کیا دار محن سے

جس وقت یہ خیمہ میں غضب کی خبر آئی
ناموس محمدؐ پہ قیامت نظر آئی
خود سر سے کسی رانڈ کی چادر اُتر آئی
واں کوئی گئی پیٹتی کوئی ادھر آئی
کیا درد کی باتیں تھیں غریبوں کی زباں پر
سب پیٹتے تھے دختر مسلم کے بیاں پر

وہ بین نبی زادیوں کے اور وہ ماتم
مقتول کی بیوہ کو غش آجاتا تھا ہر دم
پردیس میں وہ تازہ مصیبت وہ نیا غم
ماتم میں رہے تین دن اُس جا شہ عالم
فرصت نہ ملی نالہ و فریاد و فغاں سے
بھائی کا سوم کر کے روانہ ہوئے واں سے

منزل پہ ادھر کوفے سے تھے سید ابرار
جو ایک طبق گرد اٹھا دشت سے اک بار
کچھ نیزوں کی نوکیں نظر آئیں تو کچھ اسوار
اکبرؑ نے کہا فوج کی آمد کے ہیں آثار
گھوڑوں سے زمیں ہلتی ہے اک شور بپا ہے
آوازیں یہ زرہوں کی ہیں ٹاپوں کی صدا ہے

عباسؑ نے کی عرض کہ ہم دیکھنے جائیں
ارشاد ہو مولا کا تو یہ آنے نہ پائیں
فرمایا یہ کیا ہیں جنھیں ہم دھیان میں لائیں
جاتے ہیں تو جائیں ادھر آتے ہیں تو آئیں
کیا غم جو نہ تابع نہ ملازم ہو کسی کا
فوجوں سے وہ ڈرتا ہے جو مجرم ہو کسی کا

شر اپنی طرف سے نہ ہو مطلب ہے یہ سارا
امت جو کرے خیر تو یہ بھی ہے گوارا
غربت میں ہمیں آپ ہے دُنیا سے بخارا
شاید کہیں اس فوج میں ہو دوست ہمارا
لازم ہے مدارات گدا ہو کہ غنی ہو
وہ کیجے کہ دشمن کی نہ خاطر شکنی ہو

جس کا تمہیں اندیشہ ہو یہ وہ نہیں صحرا
پہچانتا ہوں خوب اسے اے مرے شیدا
یاں ہے وہ ترائی نہ وہ رہتی نہ وہ دریا
رستہ ہے یہ فوجیں ہو کہ لشکر ہو ہمیں کیا
رہ گیر ہیں آتے ہیں تو خیر آنے دو ان کو
تم روک لو باگوں کو نکل جانے دو ان کو

انبوہ کا غل سن کے نہ سیدانیاں گھبرائیں
جمالوں سے کہہ دو کہ الگ ناقوں کو لے جائیں
ٹھہریں وہیں گر گوہ کے دامن میں جگہ پائیں
ناتے بھی تھکے ماندے میں دم لے لیں ہوا کھائیں
جا خوب ہے جواں بھی نہ تکلیف سہیں گے
رہ جائے گا دن کم تو نہیں آج رہیں گے

ناگاہ قریب آگیا جنگی وہ رسالا
گھوڑوں سے ہوا سبزۂ صحرا تہ و بالا
بھالوں کو اُدھر فوج خدا نے بھی سنبھالا
سب رک گئے وہ آپ بڑھے جب شہ والا
مولا نے سوئے فوج نظر کی جو ٹھہر کر
مجرا کیا سردار نے گھوڑے سے اتر کر

فرمانے لگے تب بہ محبت شہ ذی جاہ
آتا ہوا کس سمت سے اے بندہ اللہ
کی عرض کہ اسے خلق دو عالم کے شہنشاہ
آتا ہے ادھر کوفے کی سرحد سے ہوا خواہ
سب کچھ مرے لشکر میں ہے پر اب نہیں ہے
پیاسا ہوں تکلم کی مجھے تاب نہیں ہے

رستہ میں کنواں کوئی نہ چشمہ نظر آیا
جس چاہ پہ گرمی میں گئے خشک ہی پایا
اس دھوپ میں ہے ابر کرم آپ کا سایا
اب چشمہ کوثر پہ مقدر مجھے لایا
کیا عرض کروں جو پیش دل سے تعب ہے
فیاض کی سرکار سے پانی کی طلب ہے

سب ایک ہزار اس مرے لشکر میں ہیں اسوار
پر پیاس سے اب تاب کسی میں نہیں زنہار
کچھ رہ گئے کچھ سقط ہوئے راہ میں رہوار
پیاسوں میں تلاطم ہے عجب یا شہ ابرار
ہر شے کی حیات اے مرے مولا ہے اسی پر
پانی کی نہ تکلیف ہو دنیا میں کسی پر

اس دھوپ میں مرجائے گا لشکر مرا سارا
چشمہ ہے نہ بُرکا ہے نہ دریا کا کنارا
اب ہے تو اسی بحر کرم کا ہے سہارا
اے ساقی کوثر کے پسر پیاس نے مارا
اب بات کسی سے نہیں کی جاتی ہے مولا!
ہر بار زباں منھ سے نکل آتی ہے مولا!

فریاد جو کی حُر نے بہ صد اشک فشانی
گھبرا کے یہ بولا اسد اللہ کا جانی
حاضر ہے وہ جو کچھ مرے ہمراہ ہے پانی
آ اے حُر دیں دار بجھا تشنہ دہانی
ہم دوست کی تکلیف گوارا نہیں کرتے
پانی کو تو کافر سے بھی پیارا نہیں کرتے

عباسؑ سے فرمایا کہ سقوں کو بلاؤ
ناقوں پہ جو سیراب ہیں شربے انہیں لاؤ
قاسمؑ سے کہا چھا گلیں تم لینے کو جاؤ
اکبر سے کہا جلد پکھالوں کو منگاؤ
یہ قافلہ سب دھوپ میں لب تشنہ کھڑا ہے
دو پیاسوں کو پانی کہ ثواب اس میں بڑا ہے

یہ سنتے ہی دوڑے شہ والا کے ہوا خواہ
مجمع ہوا سرکار کے سقوں کا سر راہ
اک جام بھرے دست مبارک پہ بڑھے شاہ
جلد آئے پکھا لیں عباس فلک جاہ
کی جب کہ نظر لطف شہ جن و بشر پر
خود رکھ لیا مشکیزہ بہشتی نے کمر پر

حُر کو شہ والا نے دیا پانی کا ساغر
سیراب ہوا جب تو پکارا وہ دلاور
صدقے ترے اے لختِ دل ساقی کوثر
ٹھنڈے جگر و قلب ہوے وح معطر
خدمت سے غلاموں کی بھی اعراض نہیں ہے
اس گھر سے زیادہ کو کئی فیاض نہیں ہے

مجمع ہوا پھر گرد شہنشاہ خوش انجام
بٹنے لگے پھر پیاسوں کو پانی کے بھرے جام
مصروف تھے اک  سمت علیؑ اکبر گل فام
تقسیم ادھر کرتے تھے عباسؑ نکو نام
فرزند بھی حیدرؑ کے نواسے بھی بہم تھے
اک جا کئی سر چشمۂ دریائے کرم تھے

چلاتے تھے سقے کہ جو پیاسا ہو وہ آئے
ٹھنڈا کرے گرمی میں جگر پیاس بجھائے
غمان کرم سب ہیں یداللہ کے جائے
دریا نے بھی یہ دست کشادہ نہیں پائے
دم میں مس و آہن کو زر و سیم کریں گے
اک دن یوں ہی کوثر کو بھی تقسیم کریں گے

اس پیاس میں اس دھوپ میں جو ہوتا تھا میرا
کرتا تھا دعا ہاتھ اُٹھا کر بصد آداب
دنیا میں یہ زہراؑ کی زراعت رہے شاداب
پامال جو دشمن ہوں تو سیراب ہوں احباب
اللہ رے کرم پیاس کے ماروں کو جلایا
دم بھر میں مسیحا نے ہزاروں کو جلایا

جان آگئی جس وقت بجھی تشنہ دہانی
گویا کہ ملا سوکھے ہوئے دھانوں کو پانی
وہ ہاتھ تھے یا آیۂ رحمت کی نشانی
صحرا میں ہوئی فیض کے دریا کی روانی
تھا شور کہ افراط ہے یاں آب بقا کی
جنگل میں ملے خضر یہ قدرت ہے خدا کی

انساں جو ہٹے جانوروں کی ہوئی باری
اک چشمۂ حیواں ہوا پھر دشت میں جاری
سرگرم تھا بخشش میں جو وہ خاصۂ باری
برساتا تھا باران کرم ابر بہاری
غل تھا کہ عجب رحم ہے زہرا کے پسر میں
پیاسوں کے لئے بحر کو لے آئے ہیں بر میں

جب بادیۂ و طاس و لگن ہوتے تھے خالی
بھر دیتے تھے پھر سبط پیمبر کے موالی
سیراب تھے گھوڑے بھی زہے ہمت عالی
خود پانی پلاتا تھا وہ کونین کا والی
ہر دم کرم حضرت باری تھا زمیں پر
اک فیض کا دریا تھا کہ جاری تھا زمیں پر

جتنے تھے اُلاغ و شتر و قاطر و رہواو
سیراب ہوئے سب تو پھرے سید ابرار
کپڑوں کو ہوا دینے لگے شاہ کے انصار
ساتھ آئے یہ کہنے ہوئے عباسؑ خوش اطوار
پیاسے نہ اب اشتریں نہ شبدیزہ ہیں مولا
دو چار پکھا لیں ابھی لبریز ہیں مولا

ہم شکل پیمبرؐ نے یہ کی عرض کہ حضرت
لاریب کہ ذات آپ کی ہے آیۂ رحمت
کثرت تو یہ کچھ پیاسوں کی پانی کی یہ قلت
سیراب ہوئے سب یہ ہے انجاز و کرامت
ممنون ہراک تا بہ لب گور رہے گا
اس پانی پلانے کا بھی اک شور رہے گا

فرمانے لگے سر کو جھکا کر شہ عالم
میں کیا کہوں ہے سب کرم خالق اکرم
اس بحر و کرم کا ہے مگر شکر مقدم
پیاسے تھے بہت اور یہ پانی تھا بہت کم
بات آج دو عالم کے شہنشاہ نے رکھ لی
 غربت میں مری آبرو اللہ نے رکھ لی

وہ چاہے تو اک قطرے کو دریا ابھی کر دے
چشمہ جو ہو پنہاں اسے پیدا بھی کر دے
ذروں کو صدف کے دُرِ یکتا ابھی کر دے
جس ہاتھ کو چاہے یدِ بیضا ابھی کر دے
گر اوج وہ بخشے تو زمیں عرش بریں ہو
ذرے پہ کرے مہر تو خورشید مبیں ہو

فرما کے یہ گریاں جو ہوئے سید والا
حُر نے کہا مولا کے یہ رونے کا سبب کیا
فرمایا کہ دل نرم ہے اولاد نبیؐ کا
روتا ہوں کہ تم سب کو ہوئی پیاس کی ایذا
ذکر اس کا مناسب نہیں صدمہ ہے جو مجھ پر
حال اس مرے رونے کا بھی کھل جائیگا تجھ پر

واقف نہیں تو اس سے یہ ہے راز نہانی
سہنی ہے ہمیں بھی کئی دن تشنہ دہانی
ہم نے جنہیں الفت سے پلایا ہے یہ پانی
ہو جائیں گے اک روز یہی دشمن جانی
ہم نالۂ و فریاد بھی ہرچند کہیں گے
پانی مرے بچوں پہ بھی یہ بند کریں گے

کھل جائے گا جب آئے گا جس دم وہ زمانا
اب کہہ تجھے یاں آج ٹھہرنا ہے کہ جانا
رہنا ہو تو شب کو بھی ملاقات کو آنا
ہمره نمک و نان جویں بھی یہیں کھانا
حاضر ہے جو موجود ہے محتاج کے گھر میں
مجھ سے بھی وطن دور ہے ہم بھی ہیں سفر میں

سر شرم سے نہوڑا کے یہ بولا حُرِ ذٰی جاہ
میں حاکم کوفہ کا فرستادہ ہوں یا شاہ
بہتر ہے کہ اب کوفے میں چلیے مرے ہم راہ
میں اور طرف جانے نہیں دینے کا والله
ہر چند غلام پسر شیر خدا ہوں
مامور ہوں اس پر کہ نہ حضرت سے جدا ہوں

حُر سے یہ سخن سنتے ہی برہم ہوئے سرورؔ
فرما یا کہ اس جانے سے مر جانا ہے بہتر
گھر کر نہیں جانے کا جگر بند پیمبرؐ
لے کہہ دے کہ رو کے مجھے سارا ترا لشکر
ڈرتے ہیں نہ تیروں سے نہ شمشیر و سناں سے
بس ہم وہی کرتے ہیں جو کہتے ہیں زباں سے

اس نے کہا لے جاؤں گا میں یا شہ ابرار
فرمایا نہ جاؤں گا نہ جاؤں گا میں زنہار
یہ رد و بدل جب ہوئی آپس میں کئی بار
پاس آئے یہ کہتے ہو ئے عباس علمدار
بے دیں ہے جو حکم شہ خوش خو میں نہیں ہے
بس چپ ہو زباں کیا ترے قابو میں نہیں ہے

کرتا ہے یہ کس سے سخن ہے ادبانہ
حیدرؑ کا پسر احمد مرسل کا یگانہ
ہو گا ترے پلے پہ اگر سارا زمانہ
کردوں گا ابھی موت کے ناوک کا نشانہ
ڈالے گا اگر ہاتھ لجام شہ دیں پر
سر ہوگا کہیں جسم کہیں ہو گا زمیں پر

سرداروں سے کرتے ہیں اسی طور کی تقریر
لے جائے گا کس طرح نہیں جائیں گے شبیرؑ
کیا کوفے کے اور شام کے حکام کی توقیر
یہ دشمن ایماں ہے تو مرتد ہے وہ بے پیر
ہم شیر ہیں صحرا کے وہ نامرد ہے ظالم
ہے ایک شغال ایک سگ زرد ہے ظالم

یہ چند جو وحشی ہیں عرب کے ترے دُنبال
جھپٹے گا جو یک شیر تو ہو جائیں گے پامال
کرار کے دلبند ہیں سب صاحب اقبال
کر دیتے ہیں دم بھر میں زمیں خون سے یہ لال
تلوار میں لاکھوں کو رفاہ ان سے نہیں ہے
گردوں بھی سپر ہو تو پناہ ان سے نہیں ہے

کچھ کہنے پر تھا حُر کہ پکارے شہ ذی شاں
کیا کہتا ہے بیٹھے ترے ماتم میں تری ماں
تھرا کے کہا حُر نے کہ اے قبلۂ ایماں
سرکار شہنشاہ سے عزت کا ہوں خواہاں
ذلت ہوئی اب منھ کے دکھلاؤں گا مولا
میں اپنا گلا کاٹ کے مر جاؤں گا مولا

کہتا یہ سخن منھ سے جو کوئی مرا ہمسر
لاتا وہیں نام اس کی بھی ماں کا میں زباں پر
ہیں روشنی عرش خدا آپ کی مادر
صدیقۂؔ و راضیہؔ و مرضیہؔ و اطہرؔ
فضہؔ کے غلاموں کا بھی رتبہ نہیں رکھتا
زہرا کہوں زہرا کو یہ زہرا نہیں رکھتا

عباس نے فرمایا کہ اے مرد خوش انجام
بگڑے ہوئے اب حق نے بنائے ترے سب کام
عزت ہوئی آقا نے جو لونڈی کا لیا نام
غلمان ہیں غلامان شہنشاہ ذوالاکرام
ایماں سمجھ اس فاطمہؑ کے راحت جاں کو
بھائی ہوں یہ ہے فخر کنیزی مری ماں کو

حُر نے کہا میں بھی یہی رکھتا ہوں عقیدت
پر جس کا ملازم ہوں وہ ہے بانی بدعت
سُن لے گا تو کیا جانیے کیا دے گا اذیت
چھوڑے گا وہ سفاک نہ جان اور نہ عزت
کنبۂ مرا آفت میں گرفتار رہے گا
نے مال نہ فرزند نہ گھر بار رہے گا

یہ عرض ہے مولا ا سے مقبول جو فرمائیں
نے جائیں وطن پھر کے اُدھر سے نہ ادھر آئیں
راہی ہوں کسی اور طرف امن جہاں پائیں
پھر جانے کا جھنجہلا کے زباں پر نہ سخن لائیں
بہتر ہے جو اس طور سے یہ مرحلہ سر ہو
پھر میں ہوں نہ بدنام نہ مولا کا ضرر ہو

یہ سنتے ہی انصار سے فرمانے لگے شاہ
کیوں جانتا ہے تم میں سوا اس کے کوئی راہ
کی عرض طرماح نے اے فاطمہ کے ماہ
ہاں راہ ہے پر قلب ہے میں اس سے ہوں آگاہ
رد ہوگا اگر شر کوئی نا اہل کرے گا
فرمایا بڑھ آگے کہ خدا سہل کرے گا

پڑھتار جز آگے بڑھا وہ مرد دلاور
سب پیچھے چلا قبلۂ کونین کا لشکر
افسردۂ و مغموم تھے رہوار پہ سرور
ہمراہ تھے ہتھیار سجے قاسمؑ و اکبر
مجمع تھا یگانوں کا شہنشاہ امم کے
اور بیج میں سب فوج کے ناقے تھے حرم کے

واں سے گئے جس دم کئی فرسخ وہ مسافر
خورشید چھپا شب کی سیاہی ہوئی ظاہر
جنگل سے نہ واقف نہ کوئی راہ سے ماہر
غل تھا کہ بس اب عمر کی مدت ہوئی آخر
غربت میں یہ گردش یہ تباہی نہیں دیکھی
ایسی کبھی آنکھوں سے سیاہی نہیں دیکھی

تھی طرفہ شب تار کہ تارے بھی تھے مستور
اک پارہ ہے جس کا شب یلدا شب دیجور
دوڑ ہے کہیں شبدیز، نظر کا تھا نہ مقدور
ہوتا نہ تھا ثابت کوئی نزدیک ہو یا دور
حضرت پہ وہ اس تین پہر رات میں گذری
تکلیف سکندر پر جو ظلمات میں گذری

جب سورۂ والیل میں گردوں نے سحر کی
صورت نظر آنے لگی زہرا کے قمر کی
حضرت نے یہ فرما کے سوائے شرق نظر کی
یہ رات بھی لو اس کی عنایت سے بسر کی
کیا فیض ہے کیا نور ہے کیا جلوہ گری ہے
ٹھہرو کہ یہی وقت نماز سحری ہے

معبود یگانہ کا ادا کر کے دو گانا
صحرا سے ہوئے آپ بہ تعجیل روانا
واں پہونچے کہ جس بن میں نہ پانی تھا نہ دانا
ہاتف نے صدا دی کہ بس اب آگے نہ جانا
بڑہنے کا کسی اور طرف حکم نہیں ہے
وعدہ تھا جہاں کا یہ وہی پاک زمیں ہے

بو سے دئے نعلین پہ اُٹھ اُٹھ کے زمیں نے
سجدہ کیا گھوڑے سے اُتر کر شہ دیں نے
محمل سے جو دیکھا یہ ہراک پردہ نشیں نے
سر پیٹ لیا زینب ناشاد و حزیں نے
چلائی میں واقف ہوں جو انجام ہے یاں کا
پوچھو ارے لوگو کوئی کیا نام ہے یاں کا

یہ کہہ کے بلکتی تھی یداللہ کی جائی
جو گر یہ زہراؑ کی صدا دشت سے آئی
زینبؑ نے پکارا کہ بہن صدقے ہو بھائی
یہ کون سی بی بی ہے جو دیتی ہے دہائی
کیا غل ہے بہن بھائی کا کیوں ساتھ چھٹے گا
کس کا وہ چمن ہے کہ جو اس بن میں لٹے گا

خواہر سے تسلی کا سخن کان میں کہہ کر
دریا پہ گئے واں سے ٹہلتے ہوئے سرور
اترا ہوا تھا حر جری واں معہ لشکر
قدموں پہ گرا وہ تو یہ بولے شہ صفدر
پائی نہ کہیں شب کو جگہ امن و اماں کی
لائی وہیں تقدیر کہ تھی خاک جہاں کی

گرمی کی ہے یہ فصل تمازت کے ہیں یہ دن
جھیلوں میں پڑے رہتے ہیں سب دشت کے ساکن
بھائی میرے ہمراہ ہیں بچے کئی کم سن
بے نہر پہ اُترے مجھے راحت نہیں ممکن
پانی کی تو غربت میں یہ تکلیف سہوں میں
گر مشورہ تیرا ہو تو دریا پہ مروں میں

کی عرض یہ حُر نے کہ تصدق مرا گھر بار
میں منع کروں یہ مری طاقت نہیں زنہار
فوجیں لیے آتا ہے مگر شمرؔ ستمگار
ڈھونڈھیں گے سبھی نہر کا قرب اے شہ ابرار
تکرار نہ کچھ ہو مجھے ڈر ہے تو یہ ڈر ہے
شب سے پسر سعد کے آنے کی خبر ہے

عباسؑ کا منھ دیکھ کے شہ بولے کہ اچھا
جلتی ہوئی ریتی ہی پہ خیمہ کرو بر پا
اس شیر نے کی عرض کہ چھوڑیں گے نہ دریا
فوجیں ہیں تو کیا خوف ہے لشکر ہے تو پھر کیا
یہ جائے گا لاکھوں کا لہو تیغ دو دم سے
دریا کی ترائی کوئی لے سکتا ہے ہم سے

حضرت نے کہا لو تمہیں غیظ آگیا بھائی
دریا کے لئے اُمت احمد سے لڑائی
قہر آن پہ جہنم سے جنہیں دو گے رہائی
یکساں ہے سافر کو ہو ریتی کہ ترائی
دریا ہے تو یہ قطرہ ہے چشمہ ہے تو کیا ہے
کوثر کا خدا نے تمہیں مختار کیا ہے

سمجھا کے برادر کو پھرے یہ بے کس
میدان میں استادہ ہوا خمۂ اقدس
اوج اُس کا جو دیکھا تو دبا چرخ مقرنس
خورشید نے رخساروں کو شمسے سے کیا مس
یہ رنگ تھا اس پر فلک مہر شرف کا
جس طرح کہ مہتاب پہ دھبا ہے کلف کا

محمل سے اترنے جو لگی بنتِ یداللہ
تھیں چادریں روکے ہوئے سب لونڈیاں ہمراہ
خود بازوئے ہمشیر کو تھامے ہوئے تھے شاہ
اس پردے میں بھی سر کو جھکائے تھی وہ ذی جاہ
اس دن تو یہ پردہ تھا یہ شوکت یہ حیا تھی
اک دن وہی زینب تھی کہ محتاج ردا تھی

خالی ہوے وہ محملؔ و ہودجؔ جو نہیں سارے
خیمہ میں چھپے عرش معلے کے ستارے
تارے بھی وہ تارے کہ جو اللہ کے پیارے
جن تاروں پہ انجم کو فلک صدقے اُتارے
جیسے قمر اس برج جہانتاب میں دیکھے
یوسفؑ نے وہ کو کب نہ کبھی خواب میں دیکھے

تھا عرش کے تاروں پہ اُسی خیمہ کا سایا
غل تھا یہ شرف برج شرف نے نہیں پایا
فرش اس کا دبائے ہوئے تھا عرش کا پایا
بن میں جسے فردوس کے پھولوں نے بسایا
تکیوں سے چلی آتی تھی بو جسم نبیؐ کی
کرسی تھی کہ مسند تھی رسولِ عربی کی

اوج ایسا کہ گردوں سے کلس کرتا تھا باتیں
شمسے پہ تھا یہ نور کہ ہوتی تھیں نہ راتیں
در پرده صدا دیتی تھیں سائر کی قناتیں
یاں ملتی ہیں آزادی دوزخ کی براتیں
اب خلق میں ایسا کوئی محتاج نہیں ہے
اس در کا گدا اور کا محتاج نہیں ہے

اترے ادھر اس برج شرف میں شہ عالم
دریا پہ ادھر آنے لگا لشکر اظلم
لکھا ہے چھٹی تک ہوئی یہ فوج فراہم
حیراں تھی خود جس کے کم وکیف میں ہر دم
لاکھوں میں بھی تعداد نگار اس کا نہ ہو گا
بے روز حساب آئے شمار اس کا نہ ہو گا

کر لیجے شمار اس کا محاسب نے یہ چاہا
جو کچھ تھا مہسدس کا طریقہ وہ نباہا
دی کلک نے آواز کہ ہاں عقل پناہا
لشکر کی سیاہی سے لکھا جائے سیاہا
تحریر خط و خال کا اب دہیان نہیں ہے
روزوں کا یہ گننا ہے کچھ آسان نہیں ہے

جب ساتویں تاریخ کی مقتل میں شب آئی
غربت میں نبی زادوں پہ آفت عجب آئی
شب آئی کہ فوج غم و رنج و تعب آئی
تھا شور کہ بس موت غریبوں کی اب آئی
راحت نے کنارا کیا زہرا کے پسر سے
پانی بھی ہوا بند اسی شب کی سحر سے

ہشتم کو مصیبت تھی قیامت تھی نہمؔ کو
اک حشر تھا خیمے میں یہ رقت تھی نہمؔ کو
بچوں پہ عجب پیاس کی شدت تھی نہمؔ کو
اللہ نہ دکھلائے جو آفت تھی نہمؔ کو
وہ دن بھی کٹا جب تو مصیبت کی شب آئی
کھولے ہوئے بالوں کو شہادت کی شب آئی

مر مر کے کٹی شب تو لڑائی کا دن آیا
ہمشیر و برادر کی جدائی کا دن آیا
غل تھا کہ تلاطم کا ڈہائی کا دن آیا
زہراؑ کے بھرے گھر کی صفائی کا دن آیا
بیت الشرف صاحب معراج لٹے گا
محبوب الہی کا چمن آج لٹے گا

ظاہر ہوئی گردوں پہ سپیدی جو سحر کی
خود شاہ نے مشرق کی طرف اُٹھ کے نظر کی
فضہ نے ادھر دوڑ کے خیمے میں خبر کی
لو صاحبو رخصت ہے شہ جن و بشر کی
تیار جماعت ہے نماز آپ پڑہیں گے
اب فرض ادا کر کے لڑائی پہ چڑہیں گے

ناگاہ اذاں دینے لگے اکبرؑ ذی شاں
چپ ہو گئے سب دشت کے مرغان خوش الحال
زینبؑ نے صدا دی کہ اس آواز کے قرباں
کیا صوت حسن ہے کہ زمانا ہے ثنا خواں
آواز حزیں سن کے دلوں کو نہ کل آئی
بلبل بھی گلستاں سے پھڑک کر نکل آئی

آنا وه دم صبح کا وہ رات کا جانا
وہ وقت عبادت وہ تضرع کا زمانا
وہ جھومنا اشجار کا وہ وقت سُہانا
پھولوں کی وہ شادابی ہواؤں کا وہ آنا
بے ذکر نہ غنچے نہ گل و خار رہے تھے
مرغان چمن وجد میں چمکار رہے تھے

فارغ ہوئے حضرت جو صلوٰۃ سحری سے
غائب ہوئے تارے فلک نیلو فری سے
طالع ہوا خورشید عجب جلوہ گری سے
ذرے بھی سرافراز ہوئے تاج زری سے
آماده جو بھی فوج لعیں ہے ادبی پر
تیر آنے لگے لشکر اللہ و نبیؐ پر

شاہ شہدا خیمہ میں جاکر نکل آئے
آنسو رخ اقدس پہ بہا کر نکل آئے
مشتاقوں کو دیدار دکھا کر نکل آئے
ہمشیر کو چھاتی سے لگا کر نکل آئے
خوں بہتا تھا فریاد سکینہ پہ جگر سے
پوچھے کوئی بیٹی کے بچھڑنے کو پدر سے

پچھلے سے مسلح تھا یہاں لشکر جرار
نکلے علم فوج خدا لے کے علمدار
گھوڑے پہ چڑھے پڑھ کے دعا سید ابرار
پیدل ہوئے ہمراہ سبھی یا ور و انصار
بوسہ دیا نصرت نے قریب آ کے علم پر
اقبال نے سر رکھ دیا مولا کے قدم پر

خورشید صفت جلوہ نما تھا علم آگے
عباسؑ تو پیچھے تھے سپاہ حشم آگے
چاؤش یہ دیتے تھے صدا دم بہ دم آگے
سر بازو بڑھتے جاؤ قدم با قدم آگے
گرد اڑنے نہ پائے فرسوں کی تگ و دو میں
سر کھولے ہوئے فاطمہ زہرا ہے جلو میں

حوریں سر پر نور دریچوں سے نکالے
کہتی تھیں کہ کیا کیا ہیں جواں گیسوؤں والے
تلواریں تو نہیں زیر کمر ہاتھوں میں بھالے
یہ شیر ہیں سیدانیوں کے گود کے پالے
مجمع کبھی دیکھا نہیں اس جاہ وحشم کا
دنیا بھی مرقع ہے گلستان ارم کا

حیدر کا وہ گلشن ہے، وہ جعفر کا چمن ہے
جو چاند سا دولھا ہے وہ فرزند حسنؑ ہے
وه زیر علم ابن شہ قلعہ شکن ہے
ہم شکل پیمبرؐ ہے، وہ جو غنچہ دہن ہے
انساں یہ نہیں چاند اتر آیا ہے زمیں پر
محبوب خدا عرش پہ سایا ہے زمیں پر

یہ جسم لطافت میں فزوں ہے کہیں جاں سے
افضل ہے یہ محبوب حسینان جہاں سے
کیا کہیئے بجز صل علی اور زباں سے
یوسفؑ یہ تجمل یہ نمک لائے کہاں سے
یہ جان ہے ہر ہاشمی و مطلبی کی
اس میں تو ملاحت ہے رسولؐ عربی کی

اس شان سے پہونچے سر میداں جو وہ جانباز
جنگل کو لگے چاند زمیں ہو گئی ممتاز
برسانے لگے تیر ہزاروں قدر انداز
پہلے حُر غازی سے لڑائی ہوئی آغاز
انجام ہوا یہ کہ سفر کر گئے اکبرؑ
سینے پہ سناں کھا کے جواں مر گئے اکبرؑ

پیری میں ہوا داغ جو فرزند جواں کا ۱۹
کم ہو گیا خوں جسم شہ تشنہ دہاں کا
ہر بات میں لکنت تھی یہ عالم تھا زباں کا
ماتم تھا برادر کا الم راحتِ جاں کا
فل اٹھتے تھے فوجوں سے مبارز طلبی کے
دو لاکھ کا نرغہ تھا نواسے پہ نبیؐ کے

یاں کانپتا تھا ضعف سے ٹوٹا ہوا بازد
نے تیغ پہ قبضہ تھا نہ تھا ہاتھ پہ قابو
اک شیر کا لاشہ نظر آتا تھا لب جو
اور سامنے تھی لاش علی اکبرؑ مہرو
سوتے تھے وہ تنہا جو ہزاروں سے لڑے تھے
ریتی پہ درق مصحف ناطق کے پڑے تھے

چلاتا تھا بڑھ بڑھ جو شمر ستم آرا
کر لیجیے بیعت جو وغا کا نہیں یارا
وہ چاند نہاں خوں میں ہے یا آپ کا تارا
یہ لاشۂ ا صغرا ہے کہ ریتی پہ ستارا
جلدی ہمیں اب ہے کہ مہم جنگ کی سر ہو
بھیجو اگر اکبرؑ سا کوئی اور پسر ہو

شہ کہتے تھے اب تشنہ دہاں کوئی نہیں ہے
قاسم سا مرا راحت جاں کوئی نہیں ہے
بھیجوں کے اب شیر ژیاں کوئی نہیں ہے
ہاں اکبرؑ مہرو سا جواں کوئی نہیں ہے
تکیہ نہ برادر پہ مجھے تھا نہ پسر پر
کچھ غم نہیں اللہ تو موجود ہے سر پر

یہ کہتے تھے حضرت کہ جلال آگیا ناگاہ
خورشید ہوا غیظ سے روئے شہِ ذی جاہ
گھوڑے یہ سنبھل کے جو کہا یا اسد اللہ
تھرا گیا سب دشت ستم ڈر گئے گمراہ
سیدھے جو ہوئے تنگ زرہ ہو گئی بر میں
ہاتھوں میں وہ رعشہ تھا نہ وہ خم تھا کمر میں

روئی ہوئی آنکھوں میں جو سرخی تھی نمودار
ثابت تھا کہ آیا غضب حضرت قہار
ابرو جو ہلے فوج پہ چلنے لگی تلوار
پلکیں جو اٹھیں تیر کلیجے کے ہوا یار
رہوار ہرن شیر ژیاں ہو گئے شبیرؑ
غل تھا کہ نئے سر سے جواں ہو گئے شبیرؑ

حیدرؑ کی طرح ہاتھ کو قبضے پر جو ڈالا
چلائے ملک اب ہوئی دنیا تہ و بالا
چمکا کے فرس کو یہ پکارے شہِ والا
ہاں کون ہے لاکھوں میں مرا روکنے والا
لو تیغ کوئی دم میں چمکتی ہے علیؑ کی
آگاہ میں کرتا ہوں کہ امت ہو نبیؐ کی

تم نے تو کوئی بات ہدایت کی نہ مانی
مارا علی اکبرؑ سا مرا یوسفؑ ثانی
صدمے سے کلیجے کا لہو ہو گیا پانی
مشتاق اجل اب ہے یداللہ کا جانی
ہر چند کہ طاقت نہیں ماتم میں پسر کے
جوہر تو دکھا دوں تمہیں تشمشیر دوسر کے

سمجھایا بہت پر نہ عدو راہ پر آئے
میدان سے کئی تیر ستم شاہ پر آئے
یوں تیغ بہ کف لشکر گم راہ پر آئے
جس طرح اسد مجمع روباہ پر آئے
دل ہل گئے جی خوف سے چھوٹا نظر آیا
دیکھا تو ہر اک مورچہ ٹوٹا نظر آیا

چھوڑا بہ غضب تیغ دو پیکر نے جو مسکن
شیروں سے نیتاں تو غزالوں سے چھٹا بن
تولا جو اسے سیر ہوئے زیست سے دشمن
اونچا جو کیا ہاتھ تو صحرا ہوا روشن
تھی صاحب ضو کیوں نہ اُجالا نظر آئے
اک دو مہِ نو واں تہ و بالا نظر آئے

کھینچ آئیں صفیں کھینچ کے جو دم تیغ نے کھینچا
سب فوج کے ما بین شکم تیغ نے کھینچا
سر کے جو قدم سوئے عدم تیغ نے کھینچا
ہر فرد کے چہرے پہ قلم تیغ نے کھینچا
تھا غل کہ پرستی ہوئی آتش نہیں دیکھی
یہ کاٹ یہ کس ہل یہ کشاکش نہیں دیکھی

حملہ کیا جس غول پہ ضر غام علی نے
بے زبج لیا دم نہ گل اندام علیؑ نے
پانی کیے شیروں کے جگر نام علیؑ نے
سرخاک پہ برسا دیے صمصام علیؑ نے
مجروح جو بھاگے تھے اُدھر فوج عدو کے
جنگل کی طرف دونگڑے پڑتے تھے لہو کے

سرتن پر کسی ظالم خود سر کے نہ چھوڑا
مغفر کو سلامت کسی افسر کے نہ چھوڑا
زندہ کسی جرار کو لشکر کے نہ چھوڑا
تھا کونسا یکتا جسے دو کر کے نہ چھوڑا
مارا جسے دوزخ کو وہ راہی نظر آیا
چورنگ سیاہی پہ سیاہی نظر آیا

ہر ضرب میں گیتی کو ملا دیتی تھی شمشیر
خود آئینہ تن کو جلا دیتی تھی شمشیر
منھ ناریوں کے منھ  سے ملا دیتی تھی شمشیر
پانی میں کفِ مار پلا دیتی تھی شمشیر
زہر اس کا چڑہا جس پہ وہ بسمل نظر آیا
فولاد کا جوہر سم قاتل نظر آیا

کرتی تھی اشارے پہ وہ شمشیر دو پیکر
میں تیغ ہوں اس کی کوئی جس کا نہیں ہمسر
دو کر دیا جس نے تن مرحب کو برابر
دو انگلیوں سے جس نے اُکھاڑا در خیبر
جن بیر علمؔ میں انہیں شعلوں سے جلے تھے
فقرے یہ وہی ہیں جو شریروں پہ چلے تھے

دل فوج کا سلطان فلک جاہ نے توڑا
سر ہر متمرد کا شہنشاہ نے توڑا
ہر صف کو ہزبر صف جنگاہ نے توڑا
در کفر کا ضرب اسداللہ نے توڑا
یوں تیغ سے ٹکڑے کیا ثابت قدموں کو
توڑا تھا یداللہ نے جیسے صنموں کو

لوہے کی سپر کاٹ کے دستانے میں پہونچی
دو کر کے سپر خود کے پیمانے میں پہونچی
عرض سرد گردن سے چلی شانے میں پہونچی
شانے سے بڑھی روح کے کا شانے میں پہونچی
سرکش کا لہو خاک پہ برسا دیا اس نے
تب نکلی کہ جب خانہ تن ڈھا دیا اس نے

لکھا ہے یہ ارباب تواریخ نے اکثر
اٹھتی تھی پئے ضرب جو شمشیر دو پیکر
بڑھ جاتی تھی ہفتاد گز اس دم وہ سراسر
ہر ہاتھ میں کتنے ہی لعین ہوتے تھے بے سر
پھر کس سے رکے وار امام ازلی کا
تلوار وہ اور ہاتھ حسین ابن علیؑ کا

کاٹا اسے جس تیغ سے میدان میں لڑی تیغ
ٹکڑے ہوا چار آئینہ جس کے وہ پڑی تیغ
بکتر میں نہ الجھی نہ چہلتے میں اڑی تیغ
زر ہوں کو کیا چاک یہ بھی منھ کی کڑی تیغ
دو کرتی تھی وہ ہر کس و ناکس کو یہ کس تھا
اک ہاتھ میں فارس تھا نہ زیں تھا نہ فرس تھا

مشہور تھی وہ رشک پری قاف سے ناقاف
جوہر تھا جواہر کا کہ تھا زیور شفاف
سر سے گئی تا صدر شکم سے گئی تا ناف
پھر دیکھو تو لب خشک زباں پاک دہن صاف
ٹپکا جو لہو منھ سے شرارے نکل آئے
دریا سے گہر ابر سے تارے نکل آئے

وہ روپ وہ چم خم وہ دل اس کا وہ بر اس کا
وہ قد وہ بدن صاف وہ رخ جلوہ گر اس کا
ہر ہاتھ میں منھ چوم رہی تھی ظفر اس کا
محبوب تھی ہر خانہ تن میں تھا گھر اس کا
کس کا یہ جگر تھا اسے ر کے جو سپرے
سینے میں در آمد تھی بر آمد تھی جگر سے

کشتہ تھا ہر اک تیغ کے بے ساختہ پن کا
عریاں تھی مگر ہوش نہ تھا کچھ سر و تن کا
گرتا تھا لہو چھوٹ کے نہ جوہر کے چمن
ادہلی ہوئی تھی رنگ ٹپکتا تھا بدن کا
سب جسم بھبھو کا تھا حرارت تھی غضب کی
کفار کو پھونکا تھا شرارت تھی غضب کی

تیغ ایسی فرس ایسا کہ آندھی بھی جہاں گرد
بجلی کی بھی تھی گرمی بازار جہاں سرد
پھرتا تھا تڑپتا ہوا ہرسو دم تا درد
ہوتا تھا پسینے سے خجل عطر گل ورد
بوئے تن رنگین نگار آگئی گویا
آیا وہ جد ہر بادِ بہار آگئی گویا

کیا وصف لکھوں اشہب سرورؑ کے قدم کا
سرٹپ ہے رواں حال ہے یہ رخش علم کا
پوئی تھی قیامت کی طرارہ تھا ستم کا
پتھرا گیا اس صف کو یہ اُترا تو وہ چمکا
حیرت زدہ و ششدر و دلگیر تھے آہو
اڑتا تھا یہ اور، آہوئے تصویر تھے آہو

کھینچی جو کبھی نظم میں اس رخش کی تصویر
ٹکڑے ہوئی ہر مصرعہ پیچیدہ کی زنجیر
مضموں کا بندھا رنگ نہ اس میں کسی تدبیر
اُڑ اُڑ گئی کاغذ سے سیاہی دم تحریر
رنگ رخ قرطاس بھی فق ہاتھ میں دیکھا
جھپکی جو پلک تو وہ ورق ہاتھ میں دیکھا

زیبا ہے جو کہیئے کہ ہوا کا تھا وہ گھوڑا
تھا وسعت عالم کا بھی سیداں سے تھوڑا
مشرق میں لیا دم اسے مغرب سے جو چھوڑا
جب ہل گئی راکب کی کمر پڑ گیا کوڑا
ممکن تھا کہ فوجیں اسے ٹوکیں تو ڑکے وہ
چمکار کے حضرت ہی جو روکیں تو رکے وہ

وہ رشک صبا خاک پہ کس طرح رکھے گام
ہوئے جو فلک سیر زمیں سے اسے کیا کام
خوش قامتؔ و خوشروؔ و خوش اندازؔ و خوش انجامؔ
تھا نعل در آتش، کہیں دم بھر تھا نہ آرام
دھرتا ہوا لاشوں پہ قدم جاتا تھا گھوڑا
دامان جراحت کی ہوا کھاتا تھا گھوڑا

نعل آئینہ رنگ ایسے کہ آئینہ بھی شرمائے
برہم ہو اگر شکل درنگ اس میں نظر آئے
ہر دم جو گندھی چونٹیوں کا دم نہ الجھ جائے
فتراک کے پر کھولے ہوئے چرخ پہ اڑ جائے
ششدر ہوں فلک زین جواہر کی چمک پر
سُم رکھ دے ابھی جا کے یہ سر سبز فلک پر

تھم تھم کے وہ ہر غول پہ حضرت کا جھپٹنا
جم جم کے فرس کا وہ چمکنا وہ سمٹنا
وه برہمی فوج وہ ہر صف کا اُلٹنا
وہ تیغ دوسر کا کبھی بڑھنا کبھی گھٹنا
دم اپنا بڑھانے کو لہو چاٹ رہی تھی
کس گھات سے اعدا کے گلے کاٹ رہی تھی

تھا شور کہ یہ قہر ہے تلوار نہیں ہے
بحر غضب اللہ کا ہے دھار نہیں ہے
کس فوج پہ یہ برق شرر بار نہیں ہے
لاشوں کا کدھر دشت میں انبار نہیں ہے
یوں لاکھوں سے اک پیاسے کو لڑتے نہیں دیکھا
کھیت ایسا جہاں میں کبھی پڑتے نہیں دیکھا

ہر سو تھا تلاطم شہ والا کی وغا سے
سب دشت ستم ہلتا تھا نعروں کی صدا سے
اوتاد زمیں کرتی تھی یہ عرض سما سے
تھراتے ہیں تیغ پسر شیر خدا سے
کٹ جاتا ہے آہن یہ ہے تیغ دوسر ایسی
سرجس سے بچے دے ہمیں کوئی سپر ایسی

کہتا تھا یہ گردوں تمہیں اللہ بچائے
میں بھی ہوں ادھر چرخ میں سینہ کو چھپائے
اس تیغ کی ضربت کوئی کس طرح اٹھائے
ڈر ہے کہ کہیں گاوِ زمیں بیٹھ نہ جائے
سُکّان فلک جتنے میں گھبرائے ہوئے ہیں
پر خوف سے جبریل بھی سرکائے ہوئے ہیں

برساتی تھی وہ تیغ لہو منھ سے جو ہر بار
پیکر تھا ہر اک ناری خوں خوار کا گلنار
جن کہتے تھے اب جان نہ چھوڑے گی یہ زنہار
ڈوبے گا زمانہ کہ رگِ ابر ہے خوں بار
بہتر ہے کنارہ کرو گر فوج عدو سے
بھر جائے کہیں کشتی گردوں نہ لہو سے

دیکھا شہ والا نے ہزاروں کو جو بے دم
جوش آگیا رحمت کا ہوا غیظ و غضب کم
دل دکھنے لگا دیدۂ حق ہیں ہوئے پر نم
بس سیان میں صابر نے رکھی تیغ شرر دم
صدمہ ہوا امت کے لئے جان حزیں پر
روتے ہوئے گھوڑے سے اتر آئے زمیں پر

ہرنے پہ رکھے آپ نے سب کھول کے ہتھیار
فرمایا کہ رخصت ہو بس اے اسپ وفادار
پوچھے جو خبر بھائی کی زینب جگر افگار
کہہ دیجو کہ اب حلق ہے اور خنجر خونخوار
تم قصد نکلنے کا نہ کیجو ابھی گھر سے
واں فاطمہ لپٹی ہوئی روتی ہیں پسر سے

درپر نکل آئے جو عصا تھام کے سجاد
کہنا مری جانب سے کہ اے بے کس و ناشاد
اب آ نہیں سکتے کہ ہمیں گھیرے ہیں جلاد
بابا کی وصیت نہ بھلانا یہ رہے یاد
مشکل ہے جو کچھ سہل ہوئی جاتی ہے بیٹا
بچوں سے خبردار کہ فوج آتی ہے بیٹا

ماں بہنوں کی تم رکھیو خبر اے مرے پیارے
یہ قافلہ رانڈوں کا حوالے ہے تمہارے
چادر کوئی زینب کے نہ سر پر سے اُتارے
سیلی کوئی نادان سکینہ کو نہ مارے
گھٹ جائے گا دم جان نکل جائیگی تن سے
ننہاسا گلا اس کا بچا لیجو رسن سے

یہ کہتے تھے شبیرؑ کہ قاتل نظر آئے
تلواریں لیے قتل کو بیداد گر آئے
جلادوں کے قابو میں شہ بحر و بر آئے
نیزے بھی لگے تیر بھی سینوں میں در آئے
ٹکڑے ہوا تیغوں سے جگر حق کے ولی کا
خوں بہنے لگا احمد و زہرا و علیؑ کا

کھاتے تھے جو کچھ زخم بدن پردم پیکار
ہر جا انہیں زخموں پہ لگے زخم پھر اک بار
فرماتے تھے جب پڑتی تھی تلوار پہ تلوار
بدلا ہے یہی رحم کا اے قوم ستمگار
تلواروں سے دم لینے کی فرصت نہیں دیتے
سجدہ بھی مجھے کرنے کی مہلت نہیں دیتے

جلدی ہے یہ کیوں قتل کی اے فرقہ ہے پیر
کیا چھوڑ کے مقتل کو چلا جائے گا شبیرؑ
اترا ہوں فرس ہے کہ چلے حلق پہ شمشیر
پڑھ لوں میں نماز اتنی کرو قتل میں تاخیر
سجدے میں شہادت ہو امام دوسرا کی
یہ ذکر ہے فرض ادا کر کے قضا کی

غل میں کوئی سنتا تھا نمازی کی نہ تقریر
منھ تکتے تھے حضرت کہ لگا حلق پہ اک تیر
کھینچا نہ تھا پیکاں کہ پڑی فرق پہ شمشیر
غش کھا کے گرے سینے کے بھل خاک پہ شبیرؑ
خولی نے تبر پہلوئے صد چاک پہ مارا
اک شامی نے تیغا کمر پاک پہ مارا

شمرؔ آیا جو حضرت کے قریں کھینچ کے خنجر
دیکھا سر مجروح ہے سجدے میں زمیں پر
بڑھ کر یہ سواروں کو پکارا وہ ستمگر
نیزوں سے اُلٹ دو تن فرزند پیمبرؐ
یہ سن کے قدم سب نے زدوکشت پہ مارا
نیزہ بن اشعب نے ادھر پشت پہ مارا

سیدھے ہوئے ریتی پہ تڑپ کر شہ ابرار
تھے خاک سے اور خوں سے بھرے چاند سے رخسار
اینٹھی تھی زباں پیاس سے پھینکتا تھا دل زار
یہ ذکر خدا تھا لب خشکیده پہ ہر بار
حق بندگی حق کا ادا کرتے تھے مولا
تم لوگوں کی بخشش کی دعا کرتے تھے مولا

جلاد نے صدر شہ ذی شان کو دبایا
محبوب خدا کے دل نالاں کو دبایا
فریاد ہے آئینہ ایماں کو دبایا
زانو کے تلے زور سے قرآں کو دبایا
صدمہ ہوا اشک شہر ذی شان نکل آئے
سینے میں جو ڑو بے تھے وہ پیکاں نکل آئے

ماتم کی صدا دشت پُر آشوب سے آئی
چلاتی تھیں پریاں کہ دہائی ہے دہائی
آندھی نے سیہ خاک بیاباں میں اُرائی
درد و غم و حسرت کی گھٹا خلق پہ چھائی
ریتی پہ طپاں دیکھ کے خورشید زمیں کو
گردش تھی ہنڈولے کی طرح چرخ بریں کو

یہ واقعہ اب لکھتے ہیں یاں راقم اخبار
جب زانو نے قاتل کے تلے تھے شہ ابرار
منھ پیٹ رہے تھے حرم احمد مختار
آثار قیامت ہوئے ناگاہ نمودار
دیکھا کہ سوئے ابن علی آتی ہے زینب
کالی کفتی پہنے چلی آتی ہے زینب

سرپرنہ عصابہ ہے نہ مقتنع ہے نہ چادر
گردن ہے جھکی بال ہیں لٹکے ہوئے منھ پر
ایک ایک قدم پیٹتی آتی ہے وہ مضطر
گہ سینہ کبھی منھ کبھی زانو تو کبھی سر
کہتی ہے یہ ہے صابر و معصوم کا ماتم
یوں چاہیئے شبیر سے مظلوم کا ماتم

دوڑی ہوئی مقتل کے جو نزدیک وہ آئی
اس ثابت ہوا اس دم کہ یہ زہرا کی ہے جائی
چلائی کہ اے دشت کدھر ہے میرا بھائی
اے خاک پڑی ہے کدھر اماں کی کمائی
اے چرخ احمد کے نواسے کو بتا دے
اے نہر! کئی روز کے پیاسے کو بنا دے

سر پیٹ کے کہتی تھی کبھی ہائے برادر
کیا تجھ پہ بنی اے مرے ماں جائے برادر
مظلوم برادر مرے دُکھ پائے برادر
کیوں کر ترے لاشے پہ بہن آئے برادر
تلواروں میں رستہ بھی نہیں پاتی ہے زینبؑ
محروم زیارت سے رہی جاتی ہے زینبؑ

لکھا ہے کہ جب کٹ گیا تن سے سر سرور
پکڑے ہوئے زلفوں کو چلا شمر ستمگر
زینب کو جو دیکھا تو کہا ہاتھ اٹھا کر
کس کا ہے یہ سردیکھ تو اے دختر حیدر
مقتل میں ابھی تیغ ستم جس پہ چلی ہے
یہ اور کوئی ہے کہ حسینؑ ابن علی ہے

منھ پیٹ کے چلانے لگی زینب دل گیر
یہ ہاتھ ترا قطع ہو اے ظالم بے پیر
حلق پسر فاطمہ پر پھیر دی شمشیر
ہے ہے لئے جاتا ہے سر حضرت شبیرؑ
آواز مجھے کیوں مرا بھائی نہیں دیتا
اندھیر ہے کچھ مجھ کو سمجھائی نہیں دیتا

اعجاز سے گویا ہو اس دم سر شاه
بس صبر کرو بھائی کو اے زینب ذی جاہ
چلتے ہیں جہاں سر سے مجاہد یہ وہ ہے راہ
ہم شاہ شہیداں ہوئے المنتہ لله
معراج ملی مرتبہ بڑہتا ہے ہمارا
تم جاؤ سراب نیزے پہ چڑھتا ہے ہمارا

خیمے کو چلی خاک اُڑاتی ہوئی زینب
نکلے ہوئے پردے سے حرم پیٹتے تھے سب
زینب نے قریب آ کے پکارا یہ انہیں تب
اے پیٹنے والو صف ماتم پہ چلو اب
تڑپوں گی زمیں پر کہ جگر پھوٹ گیا لوگو
بے کس مرے بھائی کا گلا کٹ گیا لوگو

خاموش انیسؔ اب کہ جگر غم سے ہوا خوں
مصرعے ہیں کہ چھریاں ہیں یہ نشتر ہیں کہ مضموں
ہر چشم ہے گریاں تو ہر اک قلب ہے مخروں
فرماتے ہیں حیدر کہ میں کیا اس کا صلہ دوں
ارشاد پیمبر ہے کہ پاس اپنے مکاں دو
حلے اسے فردوس کے دو باغ جناں دو


سلام

ضبط گریہ ماتم سرور میں ہو سکتا نہیں
سر جھکا کر بیٹھ مجلس میں جو رو سکتا نہیں
رات اندھیری پرسش اعمال ایذائے نثار
قبر میں بھی چین سے انسان سو سکتا نہیں
کار ذاتی میں عاجز کار ساز ان جہاں
گرد اپنے منھ کی پانی آپ دھو سکتا نہیں
کہتے تھے حضرت وہ مشرق میں کہ مغرب میں مریں
دوستوں کے ہم نہ کام آئیں یہ ہو سکتا نہیں
شاہ کہتے تھے کہ دنیا بھی ہے عبرت کی جگہ
مر گیا بیٹا جواں اور باپ رو سکتا نہیں
نظم ہے یا یہ در شہوار کی لڑیاں انیسؔ
جوہری بھی اس طرح موتی پرو سکتا نہیں


رباعی

گھر سے جو پئے نماز باہر نکلے
مرنے پہ کمر باندھ کے حیدر نکلے
واللہ کہ حق خانہ زادی یہ ہے
نکلے جو خدا کے گھر سے مر کر نکلے


رباعی

کعبے میں جسے حق نے اتارا ہوگا
مرحب سے جواں کو جس نے مارا ہوگا
تلوار سے اک شقی کی سبحان اللہ
سجدہ میں اسی کا سر دو پارا ہوگا
