www.emarsiya.com


جس دم نماز صبح ادا کی حسینؑ نے
دل سے رجوع سوے خدا کی حسینؑ نے
نہیوڑا کے فرق پاک بکا کی حسینؑ نے
بخشش کی مومنوں کی دعا کی حسینؑ نے
آئی صداے غیب کچھ ایسی کہ رُک گئے
ہنس کر امام خاک پہ سجدے کو جھک گئے

کچھ دیر تک تو خم رہے شاہ فلک مقام
پھر سر اٹھا کے بولے فیقوں سے یہ امامؑ
لاؤ تبرکات پیمبرؐ باحترام
حاضر جو اسلحہ کی ہوئیں کشتیاں تمام
جلدی امام جن و بشر اُٹھ کھڑے ہوئے
مرنے پہ باندھنے کو کمر اٹھ کھڑے ہوئے

اکبر نے آگے شاہ کے بڑھ کر بصد وقار
گردانا جلد مصحف خاتون روزگار
قاسم نے آگے آ کے ادب سے بافتخار
تہہ كر لی جا نماز شہنشاہ نامدار
عباس کا جو بحر تعشق تھا جوش پر
ڈالا عبا کو کھول کے حضرتؑ کے دوش پر

زینب کے دونوں لال بھی شہ کے قریب آئے
موزے انھوں نے پاؤں میں شبیر کے پنہائے
شہ کے قریں حبیب کھڑے تھے جو سر جھکائے
نعلین عرش شہ کو وہ ہاتھوں میں جلد لائے
آقا کے پہلے جھک کے قدم سے لپٹ گئے
پھر آپ پچھلے پاؤں ادب سے وہ ہٹ گئے

آئے مصافحہ کے لیے سب رفیق شاہ
حضرت نے ایک ایک پہ حسرت سے کی نگاہ
ہاتھوں پہ آنکھیں مل کے ہٹے جب وہ رشک ماہ
سب نے پڑھی زیارت پیغمبرؐ الٰہ
تھے جو عزیز و غیر وہ آنسو بہاتے تھے
فقروں کو پڑھ کے سبط نبی روتے جاتے تھے

پڑھتے تھے شہ زیارت سلطان نامور
آمادہ جنگ پر جو ہوئی فوج کیں اُدھر
اک تیر ابن سعد نے چلہ میں جوڑ کر
پھینکا سوے خیام شہنشاہ بحر و بر
سب بیبیوں کے رنگ اُڑے دل اچھل پڑے
نزدیک تھا کہ خیمہ سے فضہ نکل پڑے

خیمہ میں تہلکہ ہوا گھبرائیں بیبیاں
اکبر کو یوں پکاریں خواصیں بصد فغاں
شہزادے! خیر سے تو ہیں سلطان و انس و جاں
کہہ دو کہ حال بنت علیؑ غیر ہے یہاں
بچے بلک رہے ہیں ہر اک کو ہراس ہے
زینب تو سارے گھر سے سوا بے حواس ہے

یوں آ رہے ہیں غش کہ ہوا ہے عجیب حال
ٹکرایا ہے یہ سر کو کہ ماتھا ہے خوں سے لال
کہہ دو کہ جلد آئیے یا شاہ خوش خصال
ہوگی جو دیر ہوش میں آنا ہے پھر محال
تر ہے بدن پسینہ میں رخسار زرد ہیں
کچھ اب تو ہاتھ پاؤں بھی بی بی کے سرد ہیں

شہ نے کیا زیارت احمدؐ کو جب تمام
پوچھا کہ کیوں تھی خیمہ میں رونے کی دھوم دھام
عباسؑ نے کہا نہیں رکتی سپاہ شام
خیمہ میں تیر جاتے ہیں یا سیّد انام
یا شاہ دیں یہ وقت نہیں ہے درنگ کا
اب حکم جلد دیجیے ہم سب کو جنگ کا

یہ سُن کے شہ چلے جو سوے خیمہ حرم
ڈیوڑھی تلک تھے ساتھ رفیقان محتشم
پردہ اٹھایا بازوے شہ نے بچشم نم
داخل حرم سرا میں ہوئے سید اُمم
جو بی بی سامنے تھی ادب سے وہ ہٹ گئی
دامن پکڑ کے شہ سے سکینہ لپٹ گئی

اتنے میں آئے قبلۂ عالم بہن کے پاس
دیکھا کہ غش ہے خاک پہ زینب فلک اساس
ٹھنڈا ہے جسم زرد ہے رنگت تورخ اُداس
یہ دیکھ کر حسین ہوئے اور بے حواس
کھینچی اک آہ سرد دل چاک چاک سے
شانہ ہلا کے بولے کہ اب اُٹھیے خاک سے

غش میں سنی جو بھائی کی ہمشیر نے صدا
بس یا حسینؑ کہہ کے اٹھی بنت مرتضیٰؑ
سر اپنا پائے سید بیکس پہ رکھ دیا
اور دونوں ہاتھ جوڑ کے یہ شاہ سے کہا
رکھے خدا ہمیں شہ دیں کی پناہ میں
لو رن سے تیر آتے ہیں اب خیمہ گاہ میں

کیوں بیکسوں کے در پے ایذا ہیں اہل کیں
سنتی ہوں مستعد ہیں اُدھر جنگ پر لعیں
صورت نہ نکلی صلح کی کچھ یا امام دیں
ہے ہے پناہ کیا نہ ملے گی ہمیں کہیں
خیمہ ہمارا ظلم کے لشکر میں گھر گیا
تقصیر کیا ہوئی کہ رُخ امت کا پھر گیا

پانی کے بند کرنے پہ مارا نہ ہم نے دم
دعوت یہ کس طرح کی ہے یا سید اُمم
لشکر اُدھر کثیر ادھر ہے سپاہ کم
برباد ہوں گے کیا اسی جنگل میں آج ہم
گھر لوٹ لیں گے قبلہ عالم پناہ کا
مجھ سے تو کہیے کیا ہے ارادہ سپاہ کا

شہ نے گلے لگا کے یہ ہمشیر سے کہا
یہ وقت صبر و شکر ہے، اے بنت مرتضیٰ
جو حق کا حکم، بندۂ عاجز کا زور کیا
بھینا یہی تو روز ہے بھائی کے قتل کا
پیغام جنگ اُدھر سے یہ سب تیر لائے ہیں
خیمہ میں ہم جو آئے تو رخصت کو آئے ہیں

کہنے لگی حسین سے رو کر وہ نوحہ گر
بھیا بہن کا ساتھ ہی اترے گا تن سے سر
کیا میری زندگی، جو لٹا فاطمہ کا گھر
اچھا مجھے بھی قتل کریں آج اہلِ شر
سر ہو بہن کا ساتھ شہِ مشرقین کے
مجھ کو فدا کریں یہ قدم پر حسینؑ کے

بولے حسینؑ اب نہ کرو نالہ و بُکا
صدقہ نبیؐ کی روح کا بھائی کو دو رضا
اماں نے اس جہاں میں نہ کیا کیا ستم سہا
دنیا مقام ہجر ہے اے بنت مرتضیٰ
بلبل کے آگے باغ سے گل ٹوٹ جاتے ہیں
برسوں بہم جو رہتے ہیں، وہ چھوٹ جاتے ہیں

لو الوداع جاتا ہے شبیر، الوداع
سر پر اجل ہے بھائی کے ہمشیر الوداع
بچنے کے اب نہیں کسی تدبیر الوداع
سونپا خدا کو بانوے دل گیر، الوداع
منھ آنسوؤں سے بچوں کو دھونے نہ دیجیو!
میری سکینہ جان کو رونے نہ دیجیو!

جو کچھ کہا سنا ہو ہمارا وہ بخش دو
جاتا ہے سر کٹانے کو شبیر نیک خو
سجاد سے یہ کہہ دو کہ بستر سے اب اٹھو
گو تپ میں ہو پہ گھر سے ذرا ہوشیار ہو
تم حجت خدا ہو، ذو الاحترام ہو
جاتے ہیں اب جہان سے ہم، تم امام ہو

بولی لپٹ کے شہ سے سکینہ جگر فگار
کیوں میری سعی کرتے ہو اماں سے بار بار
دنیا سے ہے اگر سفر شاہ نامدار
ہمراہ لو کنیز کو بھی تم پر میں نثار
گرمی کے دکھ نہ پیاس کی زحمت اٹھائینگے
دادی کے پاس خلد میں اب ہم بھی جائینگے

مجھ کو یہاں نہ چھوڑیے اچھے مرے پدر
میں بھی چلوں گی جائیں گے سبط نبی جدھر
دامن چھڑاؤ گے تو میں پیٹوں گی اپنا سر
پھر میں نہ بولوں گی جو سدھارو گے بیخبر
انگلی ہو آپ کی، مرا ننھا سا ہاتھ ہو
جائیں جہاں امام، یہ بیٹی بھی ساتھ ہو

بولے حسین اب پھوپی اماں کے پاس جاؤ
یہ پیاری باتیں کر کے نہ شبیر کو رلاؤ
بلوائے گا تمھیں بھی وہیں باپ غم نہ کھاؤ
لپٹا لیں پھر گلے سے تمھیں ایک بار آؤ
بی بی یہ اضطراب بھلا کیا ضرور ہے
جاتے ہیں ہم جہاں وہ جگہ یاں سے دور ہے

فرما کے درد و یاس کے بیٹی سے یہ کلام
گودی سے بس اُتار کے باہر چلے امامؑ
ڈیوڑھی تلک تھا بیبیوں کا ساتھ اژدہام
روتے تھے اہل بیت رسول فلک مقام
تھا کو چ اس جہان سے زہرا کے جائے کا
جاتا تھا آسمان پہ غل ہائے ہائے کا

ڈیوڑھی تلک گئے تھے امام فلک حشم
چلّائی رو کے بالی سکینہ بہ درد و غم
دل میرا مانتا نہیں طاری ہے یہ الم
لو جسم سے چلا پھوپی اماں، ہمارا دم
بیٹی کو چھوڑ کے شہ والا چلے گئے
اماں میں کیا کروں مرے بابا چلے گئے

جس وقت در سے خیمہ کے نکلے امام دیں
جلوے سے آفتاب کے روشن ہوئی زمیں
ڈیوڑھی سے نور پھیل گیا تا بہ دشت کیں
غل تھا کہ آج دشت ہوا چرخ چار میں
قرباں ہیں جن و انس ملک شہ کی شان پر
جاتی ہے نور رخ کی ضیاء آسمان پر

کیوں کر نہ ہو حسینؑ کو دنیا پہ برتری
سر پر اسی دلیر کے ہے تاج افسری
پیدا ہے رعب و جاہ سے شان غضنفری
قبضے میں ہے ہزبر کے شمشیر حیدری
داؤد کی زرہ شہ عالم کے بر میں ہے
پٹکا محمدؐ عربی کا کمر میں ہے

چمکا جو نور شہ کے قدم کے ظہور کا
جلوہ دکھایا ذروں نے بھی شمع طور کا
غل تھا کہ راہوار منگا دو حضور کا
ہے قصد سوے خلد امام غیور کا
گھوڑوں پہ اپنے جلد ہو اسوار غازیو
خیمہ سے آپ نکلے خبردار غازیو

گھوڑے پہ جلوہ گر ہوئے جس دم امام دیں
کس شان سے جلو میں چلے سب وہ مہ جبیں
مرکب پری ملک تھے سواران نازنین
ٹاپوں سے راہوار کے ہلنے لگی زمیں
قلت پہ فوج کی علی اکبر نے رو دیا
سج دھج ہر اک کی دیکھ کے سرور نے رو دیا

گھوڑے کو جب بڑھا کے چلے شاہ کم سپاہ
مولا کے اپنے ساتھ چلے سب وہ رشک ماہ
حقا عجیب فوج خدا تھی عجیب شاہ
پھولوں سے تھی بسی ہوئی سب دشت کیں کی راہ
آگے تو ان سبھوں کے یہ سب تشنہ کام تھے
اور گرد و پیش سب رفقاے امامؑ تھے

پہلو میں ساتھ قاسم و اکبر ادھر اُدھر
آگے تھے شہؑ کے عون و محمد لیے چنور
عباس بھی تھے کھولے پھریرے کو فرق پر
سایے میں یوں نشان کے تھے شاہ نامور
غل تھا کہ کب پھریرے کے نیچے حضور ہیں
دیکھو کلیم آج تہِ نخل طور ہیں

چلّاتے تھے نقیب بڑھے جاؤ، بھائیو!
دشت وغا قریب ہے اب آؤ، بھائیو !
گھوڑے کی جست و خیز تو دکھلاؤ بھائیو!
تھوڑی ہے فوج اس سے نہ گھبراؤ بھائیو!
ہے یہ دعا کہ حشمت و دولت بڑھی رہے
ہاں برچھیاں تلی رہیں، ہمت بڑھی رہے

آتے تھے اس شکوہ سے سلطان خاص و عام
عباس نامدار تھے مصروف اہتمام
جب سوے فوج دیکھتے تھے شاہ تشنہ کام
جوں غنچہ مسکراتا تھا ہر ایک لالہ فام
اک ایک مستعد نظر آتا تھا جنگ پر
سرخی تھی گل کی طرح سعیدوں کے رنگ پر

لشکر ہے یہ کہ بادِ بہاری ہے، غازیو!
بوے بہشت دشت میں ساری ہے غازیو!
زہرا نے یہ زمین بہاری ہے، غازیو!
مولا کی آخری یہ سواری ہے، غازیو!
آنکھوں کے آگے گلشنِ جنت کی کشت ہے
دیکھو وہ سلسبیل ہے اور وہ بہشت ہے

جی بھر کے آج دیکھ لو صورت حسینؑ کی
ہے مغتنم جہاں میں زیارت حسینؑ کی
پہنچائے گی جناں میں محبت حسینؑ کی
ہمراہ لے لیا یہ ریاست حسینؑ کی
طے کر کے مشکلوں کے یہ رستے چلے چلو
ہاں گلشن بہشت میں ہنستے چلے چلو

اس شان سے جو وارد میداں ہوئے امام
کیا رعب حق ہے کانپ گئی فوج روم و شام
نکلا پرے سے جلد بن سعد تیرہ فام
دکھلاتا ہے امام کو اپنا بھی احتشام
غرہ تھا اس کو تاج جواہر نگار پر
چتر زری تھا سایہ فگن نابکار پر

تیرہ تھا روے نحس، جبیں پر پڑی تھی چیں
نخوت سے بار بار چڑھاتا تھا آستیں
مصروف بندوبست میں لشکر کے تھا لعیں
یہ فکر تھی کہ قتل ہوں جلدی امام دیں
کہتا تھا کر لو تیز حُساموں کو سنگ پر
ہاں غازیو! کسے رہو کمروں کو جنگ پر

لشکر کو دیکھتا ہوا اپنے وہ سنگدل
پہنچا رسالۂ حُر غازی کے متصل
دیکھا ہر اک جواں ہے پریشان و مضمحل
کوئی جوان غرق عرق، کوئی منفعل
ابتر رسالہ حر ذیشاں نظر پڑا
حر دلیر سر بگریباں نظر پڑا

جا کر قریب حر کے یہ پوچھا کہ اے جواں
رخ سے ترے غبار کدورت ہے کیوں عیاں
کیا سانخہ ہے مجھ سے تو کچھ حال کر بیاں
کیوں کاٹتا ہے ہونٹوں کو آنسو ہیں کیوں رواں
اپنی نہ ہے خبر نہ رسالے کا ہوش ہے
یہ کیا سبب جو سر کو جھکائے خموش ہے

رخ ہے اُداس زرد ہے رنگت تو منھ ہے فق
روئیں کھڑے ہیں جسم کے تن ہے عرق عرق
شاید تجھے وطن کی جدائی کا ہے قلق
ہوتا ہے تجھ کو دیکھ کے سینہ ہمارا شق
ہو تیرا جب یہ حال تو ہم جنگ کیا کریں
ہاں تو جو مستعد ہو تو شہ سے وغا کریں

ہتھیار حسب جسم تو بہر خدا سنوار
پوشاک پر سفر کی جما ہے بہت غبار
کپڑے بدل سپید یہ رخت کہن اتار
کہہ دے جو تو تو گرم ہو میدان کار زار
چُپ چُپ ہے کس لیے تو مرا دل دو نیم ہے
للہ کہہ دے کیوں تری حالت سقیم ہے

بولا یہ حر نہیں مجھے ان میں سے کچھ الم
پر تجھ سے کیا کہوں کہ مرے دل کو جو ہے غم
رہ رہ کے مجھ کو دھیان یہ آتا ہے دمبدم
مہمان ہو عدو، تو نہ اس پر کرے ستم
میرا ہی سب قصور ہے تیری خطا نہیں
جو رہنما ہو قتل تو اس کا روا نہیں

یہ قاعدہ عرب کا ہے مشہور اے امیر
مہماں کو گھر بلا کے نہیں کرتے ہیں اسیر
اس میں غنی ہو کوئی بشر یا کہ ہو فقیر
دعوت میں میہماں کو لگاتا ہے کوئی تیر
جو آئے گھر میں اس کے قدم چوم لیتے ہیں
مہماں کو چین دیتے ہیں یا رنج دیتے ہیں

لکھے ہیں جس کو شوق کے نامے ہزارہا
جنگل میں اس غریب سے کرتے نہیں دغا
تحفہ کھلاتے ہیں اُسے کھانے پکا پکا
دیتے ہیں آب سرد بھی اس شخص کو سدا
راحت سے چین سے اسے گھر میں بٹھاتے ہیں
بینا ہیں جو، خوشی سے وہ آنکھیں بچھاتے ہیں

اپنے پدر سے ہم نے سنا ہے یہ بارہا
جاتا تھا میہماں جو کوئی پیشش مصطفاؐ
شفقت سے اپنے پہلو میں دیتے تھے اس کو جا
خود فاقہ کرتے تھے پہ اُسے دیتے تھے غذا
خادم بھی تھے پہ آپ یہ زحمت اٹھاتے تھے
مہماں کے ہاتھ خود شہ عالم دھلاتے تھے

بخشی ہے جن کو خالق عالم نے کچھ تمیز
پانی وہ کافروں سے بھی کرتے نہیں عزیز
دریا کے آگے پانی کا ساغر ہے کوئی چیز
ہے یہ حسینؑ احمدؐ مختار کا عزیز
قرآں میں دیکھ حکم خداے غیور کا
جائز نہیں ہے خون کسی بے قصور کا

اور بے خطا ہے وہ کہ جو ہے کل کا تاجدار
سید غریب سبط رسول فلک وقار
شاہ جلیل بندہ مقبول کردگار
مسجد میں دوش خاص پیمبرؐ کا شہسوار
نعمت بہشت کی جسے خالق عطا کرے
کیا حال ہوگا اُن سے جو کوئی دعا کرے

لایا ہوں اس کو گھیر کے تھوڑی ہے یہ خطا
راضی ہوں اس قصور کی گر دے کوئی سزا
کیوں سدّ راہ سبط نبی ہاے میں ہوا
رونے کا یہ مقام ہے افسوس کی ہے جا
پکڑا لجام اسپ امام غیور کو
کاٹا نہ آج دست سرا پا قصور کو

جھنجھلا کے تب یہ کہنے لگا حر سے وہ لعیں
بتلا تو آج کیوں ہے طرف دار شاہ دیں
جا، برطرف کیا کہ میں اب تجھ سے خوش نہیں
سمجھا تھا میں تو دوست پہ ہے مارِ آستیں
دشمن ہے اس کا، شاہ جو ہے روم و شام کا
عاشق ہے دل سے سبط رسولِ انام کا

میری تو یہ محبت و الفت، یہ التجا
سر میں ترے سما گئی کچھ اور ہی ہوا
کیا تو ہی رحم دل ہے فقط اور باخدا
دشمن جو ہو یزید کا پھر ہم کو اُس سے کیا
بندے ہیں زر کے دوست ہیں سردار شام کے
پیاسے ہیں خونِ سبط رسول انام کے

بولا یہ ہنس کے تب حُرِ غازی بصد وقار
ہاں جلد کہہ کہ فوج کے روکیں مجھے سوار
جاتا ہوں سوے شاہ خبردار ہوشیار
غفلت نہ کر شقی میں اُڑاتا ہوں راہوار
صدقے ہے جان سرور عالم پناہ کے
ڈھونڈھے گی میری خاک بھی دامن کو شاہ کے

یہ کہتے ہی اُڑایا سمند صبا مثال
بڑھ بڑھ کے رو کنے لگے غازی کو بدخصال
رکنا جری کا فوج ستم گر سے تھا محال
گھوڑا اُڑا کہ ہو گئی صرصر بھی پائمال
فوج عدو میں رات ہوئی دن نکل گیا
کافر سفر میں رہ گئے، مومن نکل گیا

گھوڑے اُڑائے جاتے تھے سب برسر فساد
اڑتی تھی گرد دشت میں اٹھتی تھی گردب اد
مشہور ہے بہار و خزاں میں جو ہے عناد
خنداں ہوا دلیر کا لیکن گل مراد
فوج عدو سے حُر خوش آئیں نکل گیا
باغی پکارتے رہے گلچیں نکل گیا

گھیرا کیے بہت حر غازی کو اہل شر
نکلا سپاہِ شام سے وہ صورت قمر
پہنچی وہاں امام دو عالم کو یہ خبر
عفو خطا کو آتا ہے اب حر نامور
چلّائے یہ امامؑ امم اپنے بھائی کو
آتا ہے میہمان چلو پیشوائی کو

یہ کہہ کے چند گام امامؑ امم بڑھے
عباس بھی لیے ہوئے شہ کا علم بڑھے
سب عاشقان سید عالی ہمم بڑھے
آئی صدا علیؑ کی خبر دار ہم بڑھے
زہرا نے دی صدا کہ نبیؐ ساتھ آتے ہیں
شبیرؑ میہمان کے لینے کو جاتے ہیں

ناگاہ گوش شہ میں یہ آئی صداے حر
اے بادشاہ خلق کے مشکلشاے حر
ہووے جو حکم شاہ تو نزدیک آئے حر
آواز فاطمہ نے یہ دی میں فداے حر
بیٹا نہ ڈر کریم شہ مشرقین ہے
بخشے گا سب گناہ کہ رہبر حسین ہے

یہ سن کے جلد گھوڑے سے اترا وہ باوفا
ہاتھوں کو اپنے کھینچ کے رومال سے کسا
سر کو فرو کیے شہہ دیں کی طرف چلا
آئی نبیؐ کی سید والا کو یہ صدا
اے میری جان پاس بلاؤ غلام کو
شبیر، ہاں گلے سے لگاؤ غلام کو

واللہ جان و  جسم رسولِ خدا ہو تم
امت کے اس بلا میں بھی حاجت روا ہو تم
اے میرے لال بادشہ کربلا ہو تم
کھولو جری کے ہاتھ کہ مشکل کشا ہو تم
ہے شور انبیا میں عجب باتمیز ہے
تھا پہلے غیر، اب یہ ہمارا عزیز ہے

شہ نے سنی جو سید عالم کی یہ ندا
بس ہاتھ اٹھا کے جلد بڑھے شاہ کربلا
دوڑا یہ دیکھ کر حر غازی بالتجا
سرپاے اقدس شہ عالم پہ رکھ دیا
رقت کا جوش تھا کہ کلیجے الٹ گئے
حضرت اٹھا کے سر کو گلے سے لپٹ گئے

آگے بڑھے یہ دیکھ کے عباسؑ نیک نام
کھولا جری کے ہاتھ کو باشفقت تمام
کی میہماں نے عرض کہ یا سید انام
کاٹو یہ ہاتھ قابل تعزیر ہے غلام
بھولا نہیں یہ مجرم و خاطی قصور کو
روکا تھا باگ تھام کے میں نے حضور کو

فرمایا ہنس کے شاہ نے یہ کہہ رہا ہے کیا
کیسا قصور، کیسا گناہ اور کیا خطا
شرمندہ اب نہ کر مجھے اے حر باوفا
تیرا تو اقربا کے برابر ہے مرتبا
وہ امر میں کروں جو محبت سے دور ہو
کرتے ہیں عفو دوست سے گر کچھ قصور ہو

بولا یہ گر کے پاؤں پہ حضرت کے وہ جواں
للہ اذن دیجیے یا شاہ انس و جاں
یہ آرزو غلام کی ہے یا شہ زماں
دعوت میں کھاؤں میں تبر و خنجر و سناں
چرچا ہو لشکر عمر سعد زشت میں
پہنچا سبھوں سے پہلے ہر اول بہشت میں

غازی نے گر کے پاؤں پہ جب یہ کیے کلام
روئے گلے لگا کے اُسے شاہِ تشنہ کام
بولے حبیب واہ زہے شفقت امام
آقا پہ ایسے ناز نہ کیوں کر کریں غلام
کی ذرہ حقیر پہ شفقت حضور نے
دی کس طرح دعا کی اجازت حضور نے

پہنچی خبر یہ خیمہ میں زینبؑ کو ایک بار
فضہ سے بولی خواہر شاہ فلک وقار
ڈیوڑھی پہ حر کو جلد بلا بہر کردگار
چلائی آکے در پہ وہ نالاں و بے قرار
اکبر پھوپی تمھاری بہت رنج کھاتی ہیں
ڈیوڑھی پہ حُر کو بھیج دو زینب بلاتی ہیں

چلایا رو کے فضہ کو تب حُر نیک نام
کیجے قبول حضرت زہرا مرا سلام
تسلیم کے یہ بعد مرا دیجیو پیام
جاتا ہے بہر جنگ ابھی آپ کا غلام
خادم خجل ہے یوں تو نہ ڈیوڑھی پہ آئے گا
در پر کوئی غلام کے لاشے کو لائے گا

یہ عرض کر کے وہاں سے وہ صفدر رواں ہوا
گھوڑے پہ چڑھ کے حر دلاور رواں ہوا
اس آن بان سے وہ غضنفر رواں ہوا
غل تھا فلک پہ، مہر منور رواں ہوا
کیا نور ہے کہ شمس و قمر ماند ہو گئے
نقش سم سمند سے سب چاند ہو گئے

یہ شور تھا کہ آن سے پہنچا وہ شیر نر
چلّایا بڑھ کے فوج سے ہے کس طرف عمر
کہہ دو کہ نکلے جنگ کو تلوار تول کر
آیا ہوں میں جہاد کو کر دو اُسے خبر
گر خود لڑے شقی تو مزا ہے لڑائی کا
وہ بھی تو لطف دیکھے صفوں کی صفائی کا

میں عبد ناتوانِ خداے جلیل ہوں
جس کے مسیح شاہؑ ہیں میں وہ علیل ہوں
مشتاق کوثر و ارم و سلسبیل ہوں
ہے آرزو کہ راہ خدا میں قتیل ہوں
اب عزم باغ خلد ہے دل پر ٹھنا ہوا
صدقے میں شاہ کے ہوں بہشتی بنا ہوا

سن سن کے یہ کلام فصاحت بیان حُر
دہشت سے کانپ کانپ گئے دشمنان حُر
نکلے وغا کو فوج سے اعداے جان حُر
بڑھ بڑھ کے آئے سامنے ایذا رسانِ حُر
قبضہ کو حُر بھی تیغ کے بس چومتا چلا
لشکر پہ شیر نر کی طرح جھومتا چلا

کرنے لگے دلیر پہ جب اہل نار وار
کھینچی جری نے میان سے شمشیر آبدار
نکلی عجیب شان سے وہ تیغ شعلہ بار
ہر سو ہوئے ہوا پہ ستارے سے آشکار
سب فوج شام مورد آفات ہو گئی
خورشید تھرتھرا کے چھپا رات ہو گئی

تھا منتظر اشارہ کا شبدیز خوش جمال
ہر سو طرارے بھرنے لگا صورت غزال
جب پتلیوں کو جھاڑتا تھا وہ صبا مثال
کہتے تھے سب یہ نعل ہیں توسن کے یا ہلال
کیلیں ہیں یہ کہ گوہر تاباں چبھے ہوئے
گویا پری ہے ہاتھ پہ افشاں چنے ہوئے

حیرت میں تھے لعیں کہ چلی تیغ آب دار
بجلی سی اک گری کہ چلا اُس پہ حر کا وار
کٹنے لگیں جو گردنیں پسپا ہوئے سوار
غل تھا کہ تیغ ہے کہ قیامت ہے آشکار
جامہ ہر اک کے جسم کا صد چاک ہو گیا
تھا جو ہوا پہ جل کے وہ بس خاک ہو گیا

برگ خزاں سے لوٹتے پھرتے تھے سر کٹے
کیوں کر عدو کا ہاتھ بچے جب سپر کٹے
پھل برچھیوں کے اڑ گئے تیروں کے سر کٹے
شاخ کماں کے ساتھ قدوں کے شجر کٹے
بے جاں ہر ایک دشمن جاں ہو کے رہ گیا
دم بھر میں باغ ظلم خزاں ہو کے رہ گیا

چلّاتا تھا کوئی کہ مرے تن پہ سر نہیں
کہتا تھا ہاتھ اٹھائے کوئی لو سپر نہیں
شمشیر گرز و نیزه و تیر و تبر نہیں
اک حشر ہے پدر کی پسر کو خبر نہیں
کیوں کر نہ کہیے حق کا غضب اس لڑائی کو
بھائی سپر بناتا ہے مقتل میں بھائی کو

ڈھالیں سنبھالتے تھے سیہ کار ہاتھ میں
تھمتی تھی پر نہ ڈھال نہ تلوار ہاتھ میں
گھوڑے چراغ پا ہوئے دو چار ہاتھ میں
اُلجھی لگائیں پاؤں میں دستار ہاتھ میں
بیہوش ہو گئے تھے قضا کی خبر نہ تھی
جانوں کے خوف میں سر و پا کی خبر نہ تھی

چکی کہیں، نگہ سے کہیں دور ہو گئی
وہ تیغ گاہ نار، کبھی نور ہو گئی
یہاں بن گئی پری تو وہاں حور ہو گئی
چمکی تو صاف روشنی طور ہو گئی
دست قضا وہ تیغ پے قبض روح تھی
گرنے میں برق، اُٹھنے میں طوفان نوح تھی

کیا سرخ تھا لہو سے رُخ خوں فشانِ تیغ
جوہر نہ تھے، بہار پہ تھا بوستان تیغ
کٹ کٹ گئے دراز ہوئی جب زبان تیغ
ہر دم تھا اوج موج پہ آب روان تیغ
تکتے تھے جوہروں کو جواں روم و روس کے
مالا تھا موتیوں کا گلے میں عروس کے

اعدا کے سر تنوں سے جو کٹ کٹ کے گر پڑے
لاشے بھی رزمگاہ میں ہٹ ہٹ کے گر پڑے
بڑھ بڑھ کے جو کہ آتے تھے گھٹ گھٹ کے گر پڑے
بادل سیاہ ڈھالوں کے پھٹ پھٹ کے گر پڑے
بھاگے وہ لوگ جن کو غرور مصاف تھا
مطلع تمام تیغ ہلالی سے صاف تھا

لشکر پہ لے کے تیغ بڑھا جب وہ حیدری
مارے گئے وہ لوگ جو تھے فوج میں جری
کوفی مقابلے میں نہ ٹھہرے نہ خیبری
دکھلا رہا تھا شیر شکوہ غضنفری
دم بھر نہ تیغ و تیر رکے کارزار میں
سو سو کے سر اڑا دیے اک ایک ار میں

پہلے تھے رن میں حلقہ جوشن کٹے ہوئے
ٹکرا رہے تھے مغفر آہن کٹے ہوئے
تھے سب نشان لشکر دشمن کٹے ہوئے
افتادہ تھے سواروں پہ توسن کٹے ہوئے
رُخ پھر گئے تھے زیست سفاک سیر تھے
انبار تھے تنوں کے تو لاشوں کے ڈھیر تھے

لاکھوں سے لڑ کے تھک گیا حر دلیر جب
مارا اُسے لعیں نے بڑھا کر سمند تب
پے کر دیا دلیر کے گھوڑے کو ہے غضب
کودا فرس سے خاک پہ جلدی وہ تشنہ لب
عاجز ہوا نہ شیر ہزاروں سے جنگ میں
پیدل لڑا کیا وہ سواروں سے جنگ میں

یہ حال دیکھتے تھے جو سلطان نامدار
بس ہو گئے محبت مہماں سے بیقرار
اکبر سے بولے جاؤ وہاں جلد میں نثار
اور ساتھ لو ہماری سواری کا راہوار
پیدل ہے وہ جواں مجھے صدمہ کمال ہے
اب بے حواس فاطمہ زہراؑ کا لال ہے

ہمشکل مصطفےٰ نے یہ سنتے ہی حکم شاہ
لی تھام کر لجام فرس جلد رن کی راہ
پہنچا قریب حُر کے جو وہ آسماں پناہ
فرمایا مضطرب ہے بہت فاطمہ کا ماہ
بخشا ہے مرتبہ یہ شہ مشرقین نے
رہوار اپنا بھیجا ہے تجھ کو حسینؑ نے

تب حر نے ہاتھ جوڑ کے اکبر سے یہ کہا
کی اس قدر جناب نے تکلیف کیوں بھلا
میں اس پہ ہوں سوار یہ میری مجال کیا
کیا بندہ پروری ہے، میں شبیر کے خدا
اعلیٰ میں مرتبے شہ والا کے واسطے
یہ لطف مجھ سے بندہ ادنیٰ کے واسطے

اصرار دیر تک علی اکبر نے جب کیا
اس دم رکاب چوم کے غازی نے یہ کہا
اس میں ہے گو کہ سوے ادب حد سے بھی سوا
رہوار اپنا کیجیے لیکن مجھے عطا
اس پر سوار آپ کا یہ جاں نثار ہو
شہزادہ اسپ شاہ امم پر سوار ہو

اترا یہ سُن کے دلبر سلطان نامدار
اور اپنے راہوار پہ حر کو کیا سوار
آگے بڑھے تھے کچھ علی اکبر بصد وقار
نکلا جو حر سے جنگ کو صفوان بد شعار
ایک ہاتھ میں تھا تیغ بد اختر لیے ہوئے
ایک ہاتھ میں تھا گرز گراں سر لیے ہوئے

دیکھا جو مڑ کے یہ علی اکبر نے ماجرا
اس دم حر دلیر کو غازی نے دی صدا
اے شیر، ہوشیار، خبر دار اک ذرا
نامی ہے شامیوں میں یہ مغرور و بیحیا
بہتر ہے وار اس کا جو تو بڑھ کے رد کرے
اللہ اس جہان میں تیری مدد کرے

ہمشکل مصطفےٰ کا یہ سنتے ہی بس کلام
سرکش پہ مثل شیر بڑھا حُر نیک نام
غصے میں گرز تول کے آیا وہ تیرہ فام
رکھ لی دلیر نے تہہ راں خوں بھری حُسام
ڈالا لعیں پہ ہاتھ جو گھوڑے کو پھیر کے
آئی کلائی دیو کی پنجے میں شیر کے

اللہ رے زور دست خبر آسماں وقار
کھینچا بزور دست ستمگر کو ایک بار
ہر چند چاہتا تھا کہ تھم جائے نابکار
پر پشت اسپ پر اُسے مشکل ہوا قرار
سمٹا، کھنچا، جھکا وہ کئی بار زین پر
جھٹکا دیا کہ منہ کے بل آیا زمین پر

گھوڑے سے گر کے چور ہوا جب وہ بت پرست
حر نے کہا کہ دیتے ہیں دشمن کو یوں شکست
سرکش ہزار ہوں تو کروں دم میں ان کو پست
یہ کہہ کے پھر چلا سوے دشمن وہ تیز دست
گھوڑے نے بڑھ کے خوں سے بدن لال کر دیا
موذی کے سر کو ٹاپوں سے پامال کر دیا

اکبر نے مرحبا کی جو غازی کو دی صدا
حضرت پکارے کیا ہوا، اے میرے دلربا
ہاتھوں کو جوڑ کے علی اکبر نے یہ کہا
صفواں براے جنگ ابھی حر سے آیا تھا
آتے ہی بس جھپٹ کے لیا اس کو شیر نے
اقبال سے حضور کے مارا دلیر نے

اکبر یہ کر رہے تھے اُدھر شاہ سے کلام
آئی سمٹ کے حُر پہ ادھر سب سپاہ شام
کیا کیا لڑا ہزاروں سے تنہا وہ تشنہ کام
بر سے مگر یہ تیر کہ تن چھن گیا تمام
ناگاہ اک خدنگ ستم دل پہ چل گیا
نیزہ جگر کو توڑ کے باہر نکل گیا

ہاتھوں سے دل پکڑ کے پکارا، وہ باوقار
وقت مدد ہے آئیے یا شاہ نامدار
نیزہ لگا ہے قلب پر سینہ بھی ہے فگار
بس اب فقط ہے آپ کے آنے کا انتظار
دنیا سے میہمان کے رخصت کا وقت ہے
تشریف لائیے کہ حمایت کا وقت ہے

آواز اتنی دے کے گرا حر خوش خصال
سنتے ہی دوڑے اکبر غازی بصد ملال
جھپٹے امام کون و مکاں شیر کی مثال
تھے ساتھ ساتھ حضرت زینب کے دونو لال
اس وقت پہنچے شاہ کہ غش وہ غیور تھا
زخموں سے خون بہتا تھا اور جسم چور تھا

فرمایا شاہ دیں نے کہ اللہ رے وفا
افسوس جسم شیر کا تیروں سے چھن گیا
کیا کیا نہ کی لعینوں نے مہمان سے دغا
تنہا پہ آ کے گر پڑے لاکھوں یہ اشقیا
ہے یادگار جرأت و ہمت دلیر کی
بھولیں گے حشر تک نہ شجاعت دلیر کی

یہ کہہ کے خوب روئے شہنشاہ حق شناس
آہستہ آئے روتے ہوئے میہماں کے پاس
زانو پہ سر کو رکھ کے یہ بولے بہ درد و یاس
آنکھیں تو کھوں حر جری دل ہے بیحواس
کیوں حال غیر ہو نہ شہ مشرقین کا
مرتا ہے آہ عاشق صادق حسین کا

زخم گلو پہ جب کہ پڑی شاہ کی نظر
دیکھا کہ خون بہتا ہے ریتی پہ سر بسر
کپڑے لہو میں جسم کے سب ہو گئے ہیں تر
رومال فاطمہ تھا جو حضرت کے دوش پر
اُس زخم پر اتار کے باندھا حسین نے
بخشا جری کو رتبۂ اعلیٰ حسین نے

تاثیر باندھنے سے ہوئی اُس کے یہ عیاں
فوارہ کی طرح جو گلے سے تھا خوں رواں
یوں بند ہو گیا کہ نہ قطرہ گرا وہاں
بس ہو گیا وہ مرہم زخم حر جواں
ہوش آ گیا، دماغ میں جب بوئے گل گئی
گردن سے خون تھم گیا اور آنکھ کھل گئی

اس وقت شاہ سے وہ یہ بولا بحال زار
مولا میں اس عنایت و اشفاق کے نثار
باندھا ہے کیا گلے پہ یہ اے شاہ نامدار
بولے یہ حر سے رو کے شہؑ آسماں وقار
واللہ تیغ غم سے جگر چاک چاک ہے
یہ فاطمہؑ کے ہاتھ کا رومال پاک ہے

یہ سن کے اُس جری نے کہا یا امام پاک
یہ حلّۂ بہشت ہے میں ایک مشت خاک
کیا راحتیں اٹھاتا ہے یہ جسم چاک چاک
اے دلبر رسول زمن، روحنا فداک!
کوثر کی موجیں نور کا عالم دکھاتی ہیں
فردوس میں اشارے سے حوریں بلاتی ہیں

اب اشتیاق اور ہی عالم کا ہے حضور
یٰسین پڑھیے بہر حق اے کبریا کے نور
دم تن سے اب نکلتا ہے یا سرور غیور
کیجے بحل اُنھیں کہ ہوئے ہوئیں جو قصور
ماتھا ہوا ہے تر مرا ٹھنڈے پسینے میں
رک رک کے سانس آتی ہے خادم کے سینہ میں

یہ کہہ رہا تھا حر کہ غشی ہو گئی سوا
ہچکی کے ساتھ خونِ جگر خاک پر بہا
آنکھیں پھرا دیں ہونے لگے سرد دست و پا
حسرت سے کی نظر طرف شاہ کربلا
شانہ ہلا جہاں سے سبک دوش ہو گئے
انگلی اٹھا کے کلمے کی خاموش ہو گئے

یہ دیکھ کر حبیب گئے لاش کے قریں
اور ہاتھ پاؤں سیدھے کیسے بادل حزیں
آنکھیں جو پہلے شہ کی طرف تھیں کھلی ہوئیں
پٹی سے ان کو باندھ کے رویا وہ مہ جبیں
سینہ امام جن و بشر پیٹنے لگے
چادر اوڑھا کے لاش کو سر پیٹنے لگے

آئی صدا ہے حضرت محبوب کردگار
روتا ہوں میہماں کو تمھارے میں دل فگار
مضطر جو مرتضیٰؑ ہیں، تو شبّر ہیں بے قرار
آئی صداے فاطمہ شبیر ماں نثار!
بیٹا میں حر کے واسطے بتیاب ہوتی ہوں
محسن کی طرح اس کو بھی اے لال روتی ہوں

اتنے میں آئی ڈیوڑھی پہ فضہ بصد الم
حضرت کو یوں پکاری کہ یا سید امم
خیمہ میں حُر کے واسطے روتے ہیں سب حرم
سر پیٹ کر یہ کہتی ہیں زینب بہ درد و غم
ماں اُس کی، نے بہن ہے، تن پاش پاش پر
روئے گی یہ حضور کے مہماں کی لاش پر

یہ سن کے لائے ڈیوڑھی پہ شہہ میہماں کی لاش
چلّائے رن سے آئی حُر نوجواں کی لاش
افسوس پاش پاش ہے سب ناتواں کی لاش
عاشق کی ہے یہ لاش، یہ ہے جانفشاں کی لاش
تازه مرا رفیق جہاں سے گذر گیا
ہاں پیٹو، بیبیو کہ عجب دوست مر گیا

یہ بات کہہ کے روئے جو حضرت بچشم تر
چلّائی آ کے زینب مضطر قریب در
یوں بیکسی میں خلق سے تو نے کیا سفر
الفت تری نہ بھولیں گے اے حر نامور
کیا یاس ہے ترے جسد پاش پاش پر
لے بھائی آپ روتی ہوں میں تیری لاش پر

بھائی کا میرے یاور و غم خوار مر گیا
آلِ نبی کا آہ، مددگار مر گیا
غازی، دلیر، صفدر و جرار مر گیا
مقبول عاشق شہ ابرار مر گیا
جو غم ہوا تھا بو ذر و سلماں کے واسطے
صدمہ وہی ہوا حر ذیشاں کے واسطے

یوں روئیں حر کے واسطے زینب بصد فغاں
بیٹے کو جس طرح کبھی روتی ہے کوئی ماں
سر پیٹتی تھیں حر کے لیے ساری بیبیاں
ڈیوڑھی سے کیا میں لاش کا جانا کروں بیاں
عاشق تھے بادشاہ غریب الدیار کے
صدقے انیسؔ حر جری کے مزار کے
