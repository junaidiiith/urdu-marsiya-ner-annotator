نقوش، انیس نمبر
www.emarsiya.com

مرثیہ 16
زندان شام میں جو اسیروں کو جا ملی

زندان شام میں جو اسیروں کو جا ملی
رہنے کو اہل بیت کے ظلمت سرا ملی
دن کو بھی تیرگی انھیں شب سے سوا ملی
ماتم کو قیدیوں کے یہ کالی ردا می
کیوں اے فلک رسولؐ کے پیارے زمین پر
قدرت خدا کی عرش کے تارے زمین پر

جس دم اسیر خانۂ زنداں حرم ہوئے
آفت میں مبتلا وہ اسیر الم ہوئے
ناموس مصطفیٰؐ کو عجب رنج و غم ہوئے
دُکھ پر جو دُکھ ہوئے تو ستم پر ستم ہوئے
دم گھٹ گئے تھے جان نہ تھی ان کی جان میں
بارہ گلے بندھے ہوئے تھے ریسمان میں

مضطر تھے قید سے حرم شاہ حق شناس
چہروں پہ خاک لب پہ فغاں اور دل اداس
رعشہ تنوں میں غم سے پریشان و بے جو اس
دل پر ہجوم رنج و الم زندگی سے یاس
پرسا نہ کوئی دکھ میں بجز کردگار تھا
مونس نہ تھا کوئی نہ کوئی غمگسار تھا

اس خانہ شکستہ کا لکھوں میں حال کیا
ثابت تھا کہنگی سے کوئی دم میں اب گرا
چاروں طرف سے بند نہ روزن نہ واں ہوا
تھے اس میں اہلِ بیت نبی وا مصیبتا
آرام تھا کسی کو نہ غم میں امام کے
روتے تھے تا بہ صبح خرابے میں شام کے

وہ تیرگی وہ قید وہ ٹوٹا ہوا مکاں
آتی تھیں وہ مہیب صدائیں کہ الاماں
تھوڑی سی جا نہ سقف درست اور نہ سائباں
مطلق نظر نہ آتا تھا آنکھوں سے آسماں
کہتی تھیں بی بیاں کہ عجب واردات ہے
معلوم کچھ نہیں کہ یہ دن ہے کہ رات ہے

بیٹھے ہیں فرش خاک پر سجاد خستہ جاں
گردن میں طوق ظلم ہے پاؤں میں بیڑیاں
گر لب پہ آہ ہے کبھی نالہ کبھی فغاں
لب خشک رنگ زرد بدن زار و ناتواں
غم میں پدر کے سینہ میں دل بے قرار ہے
ظاہر یہ کرب ہے کہ دم کا شمار ہے

تھرا رہا ہے خوف سے حضرت کا سب بدن
عمامہ ہے نہ سر پہ نہ ثابت ہے پیرین
ہے دل میں داغ ماتم شاہنشہ زمن
نیزوں کے زخم شانوں پہ ہاتھوں میں ہے رسن
غش میں پڑے ہیں ہاتھ تہ سر دھرے ہوئے
ہیں خاک سے عذارِ مبارک بھرے ہوئے

بیٹھے ہیں در پہ قفل لگا کہ نگاہباں
ہیں غم سے جاں بلب حرم سرور زماں
آنسو بہا کے آنکھوں سے کہتی ہیں بی بیاں
افسوس ہم پہ ٹوٹ پڑا غم کا آسماں
زنداں میں کس طرح نہ بپا شور و شین ہو
اس زندگی سے موت گر آئے تو چین ہو

چلاتی تھی یہ پیٹ کے سر کوئی سوگوار
اکبرؑ! تمھاری چاند سی صورت کے میں نثار
جنگل میں کیا گزر گئی اے میرے گلعذار
کیوں کر نہ سر کو پیٹ کے روئیں بحال زار
سایہ تلک نہیں ہے تن پاش پاش پر
ہووے گی دُھوپ دشت مصیبت کی لاش پر

ہے ہے میرے شیر پیمبرؐ ترے نثار
اے روح جسم مادر مضطر ترے نثار
دکھلاوے پھر وہ زلف معنبر ترے نثار
افسوس اے میرے علی اکبرؑ ترے نثار
لگتے ہیں تیر غم دل پر اضطراب میں
موت آ کے لے گئی تمھیں عین شباب میں

ہے ہے نہ تیرا بیاہ رچانا ہوا نصیب
گھر میں دلھن نہ بیاہ کے لانا ہوا نصیب
سہرا تمھیں نہ ہائے دکھانا ہوا نصیب
رن سے نہ جا کے پھر ادھر آنا ہوا نصیب
تسکیں ہو کس طرح دل پُر اضطراب میں
موت آ کے لے گئی تمھیں عین شباب میں

واری خدا کے واسطے صورت مجھے دکھاؤ
قید ستم سے مادر ناشاد کو چھڑاؤ
اکبرؑ! پھوپھی کا حال ذرا آ کے دیکھ جاؤ
للہ میرے حال شکستہ پہ رحم کھاؤ
سوتے تھے تم تو اے میری جان! فرش نرم پر
کیوں کر قرار آئے گا اس ریگ گرم پر

کہتی تھی کوئی ہائے شہنشاہ بے وطن
اب تک پڑے ہیں دھوپ میں بے گور و بے کفن
کیسے کہیں گزرتے تے ہیں جو صدمہ و محن
بارہ گلے اسیروں کے اور ایک ہی رسن
مرنے سے ترے زیست کا نقشہ بگڑ گیا
اہلِ حرم اسیر ہوئے گھر اُجڑ گیا

اعدا کو ہم پہ رحم نہ آیا ہزار حیف
سر ننگے ظالموں نے پھرایا ہزار حیف
خیمہ کو ناریوں نے جلایا ہزار حیف
عابد کو طوق ظلم پہنایا ہزار حیف
کیا کیا نہ ظلم راہ میں ہم نے اٹھائے ہیں
شمر لعیں نے پشت پہ دُرّے لگائے ہیں

کہتی تھی کوئی اے میرے فرزند مہ لقا
مادر تمهاری ننھی سی میت پہ ہو فدا
دنیا سے نامراد تمھیں لے گئی قضا
پیکان ظلم کھا کے ہوئے راہی بقا
صدقے گئی چلے گئے تم منہ کو موڑ کے
جنگل بسایا پہلوئے مادر کو چھوڑ کے

اصغر! بتاؤ چھاتی پہ کس کو سلاؤں میں
جھولے میں لوریاں کسے دے کر جھلاؤں میں
راتوں کو اٹھ کے دُودھ کسے اب پلاؤں میں
ہے ہے کہاں وہ چاند سی تصویر پاؤں میں
کیونکر رہیں نہ آنکھوں میں آنسو بھرے ہوئے
اماں پہنائے کس کو یہ کپڑے دھرے ہوئے

یہ کہہ کے پیٹنے جو لگے سر حرم تمام
گھبرا گئی یہ دیکھ کے بنتِ شہ انام
بانوؑ سے رو کے کہنے لگی تب وہ تشنہ کام
ہے ہے کدھر گئے ہیں شہنشاہ خاص و عام
مر جاؤں گی اگر شہِ والا نہ آئیں گے
کیوں اماں جاں! کیا میرے بابا نہ آئیں گے

یہ کہہ کے سر پٹکنے لگی وہ اسیر غم
چلا کے پھر پدر کو پکاری بچشم نم
جلد آئیے خدا کے لیے اے شہ امم
بے آپ کے قرار نہیں مجھ کو ایک دم
یوں جا کے بیٹھے رشتہ الفت کو توڑ کے
بابا کدھر چلے گئے بیٹی کو چھوڑ کے

دوری سے آپ کی مجھے اک دم نہیں قرار
راحت اسی میں ہے کہ نکل جائے جان زار
زنداں میں جب میں روتی ہوں با چشم اشکبار
دیتے ہیں گھڑکیاں مجھے ہر دم ستم شعار
اُٹھتا نہیں غم آپ کا اس خستہ جان سے
اب کوئی دم میں کوچ ہے میرا جہان سے

بابا نہیں ہے تم کو میرے حال کی خبر
شمر لعیں نے چھین لئے کان کے گہر
مارے طمانچے روئی جو میں سوختہ جگر
سیلی کا اب تلک ہے نشاں رخ پہ سر بسر
روتی نہیں یہ شمر کا ڈر ہے لگا ہوا
اب تک لہو سے ہے میرا کرتا بھرا ہوا

دل میں یہ ہے پتا جو تمھارا کہیں سے پاؤں
لے کر بلائیں چہرہ انور کے صدقے جاؤں
جو جو ستم ہوئے ہیں وہ سب آپ کو سناؤں
کُرتا بھرا ہوا یہ لہو کا تمھیں دکھاؤں
فرقت میں آپ کی مجھے لالے ہیں جان کے
جلدی چھڑاؤ قید سے بیٹے کو آن کے

بہر خدا اب آئیے یا ابن بوترابؑ
ہوتا ہے چین دن کو نہ آتا ہے شب کو خواب
گر جانتی کہ آپ نہ آئیں گے یاں شتاب
ہرگز نہ جانے دیتی تمھیں میں جگر کباب
پھر چاند سی وہ شکل نہ دکھلا گئے مجھے
اب سمجھی بابا جان کہ بہلا گئے مجھے

مجھ کو نہیں ہے زیست کا کچھ اپنی اعتبار
حسرت رہی کہ پھر تمھیں دیکھا نہ ایک بار
زنداں کے در میں قفل ہے یا شاہ نامدار
کس طرح تم کو ڈھونڈنے جائے یہ سوگوار
ہے غیر حال غم سے شہ کربلا میرا
کٹتا ہے ریسمان ستم سے گلا میرا

یہ کہہ کے پیٹنے جو لگی سر وہ ناتواں
روئے یہ اہل بیت کہ محشر ہوا عیاں
لے کر بلائیں بولی یہ بانوئے خستہ جاں
واری نہ روؤ آتے ہیں اب سرور زماں
ایسے نہیں ہیں وہ کہ تمھیں بھول جائیں گے
کھاتی ہوں میں قسم کہ شہ دیں اب آئیں گے

بی بی! کڑھو نہ آئیں گے جلدی امام پاک
واری تمھارے رونے سے ہوتی ہوں میں ہلاک
صدمہ ہے تم کو دل ہے میرا غم سے چاک چاک
راحت نہ تم کو جب ہو تو اس زندگی پہ خاک
رو رو کے از برائے خدا اپنی جاں نہ دے
اماں نثار شمر لعیں گھرکیاں نہ دے

قربان جاؤں بس نہ کرو گریہ و بکا
پھر شمر کس نہ دے کہیں ننھا سا یہ گلا
زنداں ہے بند، شاہ کا پائیں کہاں پتا
روداد اپنی کیسے کہیں اب بجز خدا
سبط نبیؐ کے ہجر سے دل دردمند ہیں
پر کیا کریں کہ شام کے زنداں میں بند ہیں

کڑھ کڑھ کے اس قدر نہ کرو نالہ و فغاں
آتی ہے اب سواری سلطان انس و جاں
بھولے نہ ہوں گے تم کو پدر، صدقے جائے ماں
کیا جانیں کس بلا میں ہیں سلطان دو جہاں
سمجھو نہ دور بادشہ دیں پناہ کو
الفت تمھاری سب سے زیادہ ہے شاہ کو

تم چپ رہو اب آئیں تو شبیرؑ نامدار
میں خود کہوں گی اے خلف شیر کردگار
قربان اس وفا کی اس الفت کے میں نثار
حضرت بغیر اس کو نہ تھا ایک دم قرار
اس دکھ میں تم نے اے شہ صفدر خبر نہ لی
زنداں میں میرے بچے کی آکر خبر نہ لی

انصاف کا مقام ہے یا شاہ بحر و بر
بیزار کوئی بیٹی سے ہوتا ہے اس قدر
نیند اس کو تم بغیر نہ آتی تھی رات بھر
کرتی تھی صبح روتے ہی روتے یہ نوحہ گر
کس طرح رہتا غنچہ خاطر کھلا ہوا
سچ ہے نہ چھوٹے باپ سے بچہ ملا ہوا

واری جب آئیں پاس تمھارے شہ امم
سب حال اپنا باپ سے کہنا بچشم نم
اعدا کے ظلم قید کے دکھ شمر کے ستم
میں بھی کہوں گی بی بی پہ گزرے ہیں جو الم
پیتا ہے پھرے نہ جب سے شہ بحر و بر گئے
کیا کیا نہ میری بچی پہ صدمے گزر گئے

دیکھو اب آتے ہوئیں گے بی بی کے بابا جاں
ہوویں گے گرد و پیش رفیق شہ زماں
پہلو میں ہوں گے اکبر و قاسم بہ عز و شاں
کاندھے پہ ہوگا حضرت عباس کا نشاں
کیا کیا نہ چیزیں لائیں گے بی بی کے واسطے
سوغاتیں لیتے آئیں گے بی بی کے واسطے

یہ سن کے لپٹی گود میں ماں کی وہ دلربا
اس دم اشارہ بانو نے رانڈوں سے یہ کیا
لوگو! خدا کے واسطے چپکے رہو ذرا
للہ اب کوئی نہ کرے گریہ و بکا
بچی کے میری تیغ الم دل پہ چل نہ جائے
ڈر ہے کہ گھٹ کے دم کہیں اس کا نکلل نہ جائے

کہنے لگی یہ سُن کے سکینہ بچشم تر
اماں میں کیا کروں کہ سنبھلتا نہیں جگر
ہے دل میں یہ خیال شہنشاہِ بحر و بر
بھیّا کو کب سے لے کے سدھارے ہیں نہر پر
اکبرؑ پھرے نہ اصغر تشنہ وہاں پھرے
کیا ہے کہ اب تلک نہ امام زماں پھرے

یہ سُن کے پیٹنے لگیں رانڈیں جگر فگار
پہنچی صدا جو ہند کو رونے کی ایک بار
بستر سے جلد اُٹھ کے پکاری وہ ذی وقار
آتی ہے کس کے نالوں کی آواز بار بار
لوٹا ہے کس نے ان کو جو راتوں کو روتے ہیں
کیا آہ میں اثر ہے کہ دل ٹکڑے ہوتے ہیں

باشندے ہیں کہاں کے یہ قیدی اسیر غم
ہے ہے یہ کس حسین کو روتے ہیں دمبدم
نہ قید کا گلا ہے نہ ہے شکوۂ ستم
شکر خدا لبوں پہ ہے گو ہے بہت الم
نام حسینؑ سن کے نہ کیوں حال غیر ہو
اے کردگار دلبر زھراؑ کی خیر ہو

کچھ کل سے ہے میرے دل مضطر کا غیر حال
ڈر ہے کہیں ہوئی ہو نہ شبیر سے جدال
حضرت سے منحرف ہے یزید زبوں خصال
يا رب! خوشی رہے پسر شیر ذو الجلال
ایذا کبھی نہ ہووے شہ مشرقین کو
قایم خدا رکھے میرے آقا حسین کو

جی چاہتا ہے روؤں گریباں کو پھاڑ کر
لوگو! یہ بے سبب نہیں بیتابی جگر
کیا جانیے کہاں ہے ید اللہ کا پسر
معلوم کس سے ہو خبر شاہ بحر و بر
ہیں غیر یا عزیز شہ انس و جاں کے ہیں
کھلتا نہیں ہے کچھ کہ یہ قیدی کہاں کے ہیں

بستر پہ آج شب کو جو سوئی میں دلفگار
کیا دیکھتی ہوں آتی ہیں زہراً بحال زار
فرماتی ہیں یہ مجھ سے کہ اے ہند نامدار
پامال ہو گیا چمن شیر کردگار
لاش امام دیں پہ کوئی نوحہ گر نہیں
اہل حرم اسیر ہیں تجھ کو خبر نہیں

بولی یہ ایک خادمہ ہند خوش سیر
بی بی! مجھے بھی نیند نہیں آئی رات بھر
فریاد سُن کے میں جو چڑھی شب کو بام پر
زنداں میں غل تھا ہائے شہنشاہ بحر و بر
دنیا میں یہ کسی پہ مصیبت پڑی نہیں
ہے ہے تمہاری لاش بھی اب تک گڑی ہیں

ان قیدیوں میں ایک ہے لڑکی نحیف و زار
اشکوں کا اس کے آنکھوں سے تھمتا نہیں ہے تار
مادر سے رو کے کہتی ہے زنداں میں بار بار
اماں کہاں سدھارے ہیں شبیرؑ نامدار
قید غم و الم میں مجھے مبتلا کیا
جلدی کہو ارے میرے بابا کو کیا کیا

ہے ہے بتاؤ سبط پیمبرؐ کدھر گئے
عمو کہاں ہیں قاسم بے پر کدھر گئے
بھینا کو چھوڑ کر علی اکبرؑ کدھر گئے
اماں! تمہاری گود سے اصغرؑ کدھر گئے
کیونکر نہ دل کو درد فراق حسینؑ ہو
بابا سے مجھ کو جلد ملا دو تو چین ہو

یہ بات سن کے رونے لگی ہند نامور
دل پر لگی وہ چوٹ کہ تھرا گیا جگر
بولی مصاحبیں سے پھر اُٹھ کر وہ خوش سیر
میں بھی چلوں گی دیکھنے ان کو بچشم تر
بے وجہ میرے دل کو یہ رنج و الم نہیں
دیکھوں کہیں حسینؑ کے تو یہ حرم نہیں

یہ کہہ کے بس چلے سوئے زنداں وہ باوفا
پیچھے مصاحبیں بھی چلیں سب برہنہ پا
دربانوں سے یہ آ کے خبردار نے کہا
ہاں قیدیوں سے کہہ دو نہ کوئی کرے بکا
مصروف ہوں نہ ماتم شاہ انام میں
آمد ہے آج ہند کی زندانِ شام میں

ہاں اب کرے نہ بین کوئی سوختہ جگر
مجرے کو سب ادب سے کھڑے ہوں جھکا کے سر
چلا کے کوئی روئے نہ مظلوم و نوحہ گر
سنتے ہیں رحم آیا ہے رانڈوں کے حال پر
مانگو دعا کہ فضل و کرم کبریا کرے
کیا دُور ہے جو قید ستم سے رہا کرے

یہ سن کے بے حواس ہوئی زینبؑ حزیں
بولی تڑپ کے موت بس آئے مجھے کہیں
لوگو! بتاؤ اس کی سواری تو ہے قریں
ہے ہے کہاں چھپوں کوئی گوشہ بھی یاں نہیں
بیکس ہوں خستہ حال ہوں اور دلفگار ہوں
اے موت! جلد آ کہ تمھیں شرمسار ہوں

دیکھا تھا اس نے شہر مدینہ میں وہ حشم
بے اذن رکھ نہ سکتا تھا در پہ کوئی قدم
ذیشاں محل وہ اور وہ اوجِ شہ امم
قدرت خدا کی بیٹھے ہیں آج اس مکاں میں ہم
بکھرے ہیں بال چہروں پہ دل دردمند ہیں
بچوں سمیت شام کے زنداں میں بند ہیں

چلائی ہاتھ اٹھا کے یہ پھر سُوئے کربلا
بھیا کدھر کو جائے یہ اب غم کی مبتلا
ملنے کو ہند آتی ہے ہے ہے کروں میں کیا
بھینا کے منہ چھپانے کو مقنع ہے نہ ردا
اس غم سے ہائے جان نہیں میری جان میں
سب کے گلے بندھے ہوئے ہیں ریسمان میں

زینبؑ ابھی یہ کہتی تھی رو رو کے زار زار
ناگہ ہوا یہ غل در زنداں پہ ایک بار
لو آن پہنچی زوجہ حاکم بصد و قار
بولی یہ شور سُن کے سکینہ جگر فگار
طاقت نہ تھی فراق شہ مشرقین کی
اماں چلو کہ آئی سواری حسینؑ کی

آمد ہے آج ہند کی زندان شام میں
شور بکا ہے عترت خیر الانام میں
دم لب پہ ہیں فراق شہ خاص و عام میں
طاقت نہیں ہے غم سے کسی تشنہ کام میں
دم گھٹ گئے ہیں جان نہیں ان کی جان میں
بارہ گلے بندھے ہوتے ہیں ریسمان میں

کھلوایا جبکہ ہند نے زنداں کا قفل در
اور داخل خرابہ ہوئی وہ نکو سیر
دیکھا کہ ایک مریض ہے بیتاب و نوحہ گر
چہرے پہ ضعف اور نقاہت ہے سر بسر
ہے سب اٹا ہوا تن انور غبار سے
ہونٹوں پہ دم ہے طوق و سلاسل کے بار سے

بولی یہ حال دیکھ کے تب ہند نامدار
ہے ہے نہ اس کا کوئی ہے مونس نہ غمگسار
شدت یہ تپ کی ہے کہ دہکتا ہے جسم زار
جاری ہے شکر خالق اکبر کا بار بار
صدمہ کمال اس کے دل ناتواں کو ہے
پوچھو تو کون سا مرض اس نوجواں کو ہے

یہ طوق ظلم اور یہ نقاہت ہزار حیف
اس ناتوان پر یہ مصیبت ہزار حیف
دنیا میں کیوں نہ آئے قیامت ہزار حیف
دیتا نہیں اسے کوئی راحت ہزار حیف
بیمار پر یہ ظلم بھی ہوتے ہیں خلق میں
پانی چواؤ بہرِ خدا اس کے حلق میں

زنداں کہاں کہاں یہ جواں وا مصیبتا
رگہائے جسم سب ہیں عیاں وا مصیبتا
نازک گلے میں طوق گراں وا مصیبتا
رسّی کے بازوؤں پہ نشاں وا صیبیتا
ہے ہے ستم شعاروں کو خوف خدا نہیں
مہلک مرض یہ اور میسر دوا نہیں

بازو ہلا کے کہنے لگی ہند باوفا
واللہ تیری آہ سے ٹکڑے ہے دل مرا
کچھ اپنی سرگزشت تو کہہ بہر کبریا
کس نے تجھے اسیر کیا ہے مجھے بتا
ماں بہنیں قید کیوں ہوئیں اور کیوں جفا ہوئی
اے شخص ایسی کون سی تجھ سے جفا ہوئی

بولے یہ رو کے ہند سے سجاد خوشخصال
اے ہند! کیا بتاؤں بھلا تجھ کو اپنا حال
آگاہ اپنے حال سے ہے رب ذوالجلال
دشت بلا میں ہو گیا سب باغ پائمال
طاقت نہیں ہے غم سے کسی تشنہ کام میں
بے جرم ہم اسیر ہیں زندان شام میں

گھبرا کے پھر یہ ہند نے پوچھا بچشم تر
اے شخص یہ بتا کہ وطن ہے ترا کدھر
فرمایا رو کے خانہ زنداں ہے اپنا گھر
زنجیر و طوق مونس و غمخوار نوحہ گر
آفت میں مبتلا ہوں میں اور تشنہ کام ہوں
سب مر گئے ہیں قیدی زندان شام ہوں

کچھ قبر کا گلا نہیں اے ہند نامدار
راحت ہے راہ حق میں جو صدقے ہو جان زار
دنیا میں ہوں اگرچہ بشر کو الم ہزار
جاری مگر زباں پہ رہے شکر کردگار
گو چھوٹ جائیں مونس و غمخوار ساتھ سے
جانے نہ پائے سلسلہ صبر ہاتھ سے

کچھ غم نہیں اگر ہمیں ممکن نہیں دوا
بندے کو اپنے دیتا ہے اک دم میں وہ شفا
خاصان حق کو رہتے ہیں رنج و الم سدا
خوش ہیں اگرچہ اس سے سوا ہم پہ ہو جفا
مشکل میں ہر بشر کا وہی کارساز ہے
مالک ہے وہ رحیم ہے بندہ نواز ہے

واللہ کچھ نہیں ہے اسیری کا ہم کو غم
چھٹ جائیں گے کرے گا خدا جس گھڑی کرم
یوسف پہ ہے، جہاں میں نہ کیا کیا ہوئے ستم
لیکن سوائے شکر نہ مارا انھوں نے دم
پہلے تو قید ظلم میں وہ مبتلا ہوئے
زنداں سے چھٹ کے مصر کے پھر بادشاہ ہوئے

یہ سن کے بے قرار ہوئی ہند خوش خصال
بولی یہ ہے نبی کے گھرانے کی بول چال
آتا ہے ہر گھڑی یہی دل کو میرے خیال
کھیتی کہیں ہوئی ہو نہ زہراؑ کی پائمال
کھلتا نہیں ہے حال شہِ نیک نام کا
ہے ہے ہوا ہو قید نہ کنبہ امام کا

یہ کہہ کے پاس رانڈوں کے آئی وہ نوحہ گر
چہروں پہ قیدیوں کے جو کی غور سے نظر
بے ساختہ یہ کہنے لگی ہندِ خوش سیر
واللہ نشانِ قدرت باری ہے جلوہ گر
ہے یہ فروغ حسن کہ خورشید ماند ہے
بالوں میں روئے پاک کہ ہالے میں چاند ہے

آ کر قریب کہنے لگی ہند خوش خصال
اے بی بیو! ہٹاؤ ذرا اپنے رخ سے بال
مجھ سے تو کچھ بیان کرو اپنے دل کا حال
کھیتی تمھاری ہو گئی کس بن میں پائمال
کیوں لے گئے عدو تمہیں بلوائے عام ہمیں
کس جرم میں اسیر ہوئے ملک شام میں

سنتی ہوں میں مدینہ میں ہے آپ کا وطن
للہ کچھ کہو خبر سرور زمن
ہیں خیریت سے حضرت شبیر کی بہن
زندہ رکھے جہاں میں انھیں رب ذوالمنن
وہ بی بی جان بنت رسالت پناہ ہے
عصمت پہ اس کی خالق اکبر گواہ ہے

کیوں بی بیو! بتاؤ خدا کے لیے ذرا
ہے خیر سے مدینے میں فرزند مرتضا
سنتی ہوں اب جوان ہے ہمشکل مصطفاً
سرسبز رکھے باغ جہاں میں اُسے خدا
شہرت ہے ابن فاطمہ زہرا کے ماہ کی
باتیں تو آتی ہوئیں گی اکبرؑ کے بیاہ کی

لاتا جو ہوگا بیاہ کا ان کے کوئی پیام
پھولے سماتے ہوں گی نہ بانوئے نیک نام
زینبؑ تو عاشق ان کی ہیں اس میں ہے کیا کلام
ہے سارے گھر کی آنکھوں کا تارا وہ لالہ فام
باغ جہاں میں نخل تمنا ھرار ہے
یا رب! چمن حسینؑ کا پھولا پھلا رہے

حق سے یہی ہے شام و سحر اب میری دُعا
آقا مرے جہاں میں سلامت رہیں سدا
اکبرؑ کا سہرا بانوؑ کو دکھلائے اب خدا
گھر میں بہو کو لائے جگر ہند مصطفاؑ
ارمان نکلے بادشہ مشرقین کا
آباد گھر ہو فاطمہ کے نور عین کا

و اللہ ہے چراغ جہاں شاہ نامدار
فیض قدم سے ان کے یہ دنیا ہے برقرار
زہرا کی جان ہے وہ امام فلک وقار
اب پنجتن میں ہے وہی مقبول کردگار
ہے یادِ حق سے کام شہ مشرقین کو
رکھے سروں پہ بچوں کے قائم حسینؑ کو

جس دم یہ قیدیوں سے کیا ہند نے کلام
بانوؑ کے پاس آ کے یہ بولی وہ نیک نام
صدقے کئی بتائیے کیا آپ کا ہے نام
للہ کچھ کہو میں ہوئی جاتی ہوں تمام
زنداں میں سب اسیروں کے سردار آپ ہیں
ان قیدیوں میں قافلہ سالار آپ ہیں

بانوؑ نے تب یہ اس سے کہا تھام کے جگر
ہم قیدیوں کے نام ہیں مظلوم و نوحہ گر
زینبؑ کو پھر بتا کے یہ بولی بچشم تر
یہ بی بی جو کہ روتی ہے نہوڑائے اپنا سر
تو دل میں جانتی ہے کہ ان کی عزیز ہوں
مختار ہیں یہ میری میں ان کی کنیز ہوں

وہ بولی کے ہیں آپ کے فرزند خوش سیر
فرمایا رو کے لٹ گیا بی بی همارا گھر
تیر و سناں سے قتل ہوئے دن میں دو پسر
زنداں میں اک اسیر ہے مظلوم و نوحہ گر
ٹکڑے جگر کے صدمہ فرقت سے ہوتے ہیں
جو گود میں پلے تھے وہ جنگل میں سوتے ہیں

یہ سن کے ہند رونے لگی تب بہ اشک و آه
پھر مڑ کے روئے حضرت زینبؑ پہ کی نگاہ
رخ سے ہٹائے بال جو با حالت تباہ
بے ساختہ کہا کہ زہے قدرت اللہ
ہرگز غلط نہیں جو مجھے اشتباہ ہے
زینبؑ تمھیں ہو خالق اکبر گواہ ہے

بولی قدم پہ گر کے یہ ہند وفا شعار
اے میری بی بی میں تیری غربت پہ ہوں نثار
قربان جاؤں گرد تو پھرنے دو سات بار
ہے ہے کہاں ہیں حضرت شبیر نامدار
جلدی بتاؤ بادشہ مشرقین کو
چھوڑ آئیں کس جگہ مرے آقا حسینؑ کو

کہنے لگی یہ ہند سے زینبؑ جگر فگار
کیوں فال بد نکالتی ہے منہ سے بار بار
اے ہند! ان کا نام نہ لے بہر کردگار
اس تذکرے سے چلتی ہے دل پر چھری کی دھار
اعدا تو مجھ کو لے گئے بلوائے عام میں
دشمن نہ ان کے قید ہوں زندان شام میں

دل میں ذرا خیال کر اے ہند خوش بیاں
لایق بھلا یہ زینبؑ ذی شاں کے تھا مکاں
زندان کہاں یہ اور وہ بی بی بھلا کہاں
نسبت نہ ان سے دے کہ وہ ہے فاطمہؑ کی جاں
گو حیدر و بتول نہیں اور حسنؑ نہیں
کیا سر پہ ان کے سبط رسول زمن نہیں

وہ شاد کام اور میں بیکس جگر فگار
آباد وہ ہیں اور میں زنداں میں سوگوار
بلوے میں لے گئے مجھے اعدا بحال زار
باہر کنیز ان کی نہیں نکلی زینہار
وہ بی بی پردہ دار ہے اور خوشحصال ہے
زینبؑ نہیں ہوں میں یہ ترا بیجا خیال ہے

اک روز بیٹھی پڑھتی تھی قرآں وہ باوفا
ناگہ سرک گئی سر پُرنور سے ردا
اللہ رے پردہ پوشی زینبؑ کا مرتبا
مطلق نہ آفتاب فلک پر عیاں ہوا
شہرہ ہو جس کی عقدہ کشائی کا شام میں
بیٹی اسیر ہوگی بھلا اس کی شام میں

یہ سُن کے بیقرار ہوئی ہند خوشخصال
دیکھا بغور رخ تو یہ بولی بصد ملال
اے میری شاہزادی چھپاؤ نہ مجھ سے حال
زینبؑ تمہیں ہو خواهر شبیرؑ با کمال
تم کو قسم ہے فرق شہ مشرقین کی
جلدی کہو خبر میرے آقا حسینؑ کی

یہ کہہ کے پیٹنے لگی چھاتی وہ دل فگار
فرط قلق سے دل ہوا زینبؑ کا بے قرار
چلائی سر کو پیٹ کے باچشم اشکبار
اے ہند! کٹ گیا سر شبیرؑ نامدار
پانی دیا نہ سبط رسالت پناہ کو
حاکم نے بیگناہ کیا قتل شاہ کو

اے ہند! کیا کہوں خبر شاہ تشنہ لب
ہنگام عصر کٹ گیا زهرا کا باغ سب
مطلق ڈرے نہ خالق اکبرؑ سے بے ادب
چوب یزید اور سر شبیر ہے غضب
رونے نہ پائی ماتم شاہ شہید میں
سر ننگے لے گئے ہیں بزم یزید میں

اے ہند! کیا کیوں خبر شاہ بحر و بر
فرق حسینؑ تھا کبھی نیزے پہ جلوہ گر
باندها درخت میں کبھی خولی نے آن کر
لٹکا در یزید پہ سبط نبیؐ کا سر
یاں تک تھی دشمنی سپہ بد خصال کو
پتھر لگائے راہ میں زہراؑ کے لال کو

اے ہند رن میں شاہ کے یاور ہوئے شہید
عباس قتل ہو گئے اصغرؑ ہوئے شہید
بن بیاہے دشت میں علی اکبرؑ ہوئے شہید
دونوں یتیم مسلم بے پر ہوئے شہید
مرجھا کے فاطمہ کی نہ کھیتی ہری ہوئی
بچوں سے گود ہوگئی خالی بھری ہوئی

بلوے میں لے گئے مجھے اعدا برہنہ سر
ہے ہے پھرایا اونٹوں پہ ہم سب کو ننگے سر
نیزے پہ سامنے تھا سر شاہ بحر و بر
تاکید شمر تھی کہ نہ روئیں یہ نوحہ گر
ملنے دیا نہ لاش شہ انس و جان سے
بازو بندھے ہوئے تھے مرے ریسمان سے

اے ہند! مجھ کو دیتی ہے جس سر کی تو قسم
ہے ہے وہ سر تو نیزہ خولی پہ تھا علم
کس منہ سے میں کہوں وہ مصیبت وہ درد و غم
جس ظلم سے شہید ہوئے سرور امم
اے ہند! کچھ نہ شمر نے خوف خدا کیا
ہے ہے سر حسینؑ قفا سے جدا کیا

میداں میں بے کفن ہے ابھی لاش شہِ پاک
ہے ہے وہ اوس اور وہ میدان ہولناک
وا حسرتا وہ گرم ہوا اور وہ فرش خاک
کس طرح دل نہ ہو میرے سینے میں چاک چاک
چہلم تلک ہوا نہ شہِ مشرقین کا
اب تک پڑا ہے دھوپ میں لاشہ حسینؑ کا

زنداں میں حشر ہو گیا اس بین سے بپا
فرط قلق سے ہو گئی غش ہند باوفا
ہوش آیا جب تو رو رو کے بانوؑ نے یہ کہا
منگوا دے اک ذرا سر سلطان کربلا
زہراؑ کے نور عین کا دیدار دیکھ لیں
جی بھر کے شکل سید ابرار دیکھ لیں

منگوایا ہند نے جو سر شاہ بحر و بر
مجرے کو اُٹھ کھڑے ہوئے قیدی بچشم تر
جب سر پہ شاہ دیں کے سکینہ نے کی نظر
چلائی رو کے ہائے غضب مر گئے پدر
دنیا سے تشنہ کام سفر کر گئے حسینؑ
لو مجھ پہ اب یہ راز کھلا مر گئے حسینؑ

یہ کہہ کے سر کو پیٹتی دوڑی وہ سوگوار
دامن میں لے لیا سر شبیر نامدار
منہ رکھ کے منہ پہ شہ کے جو روئی وہ دلفگار
صدمہ ہوا نکلنے لگی تن سے جان زار
دنیا سے اس کی زیست کا نقشہ بدل گیا
جنبش ہوئی لبوں کو بس اور دم نکل گیا

بانوؑ نے سر کو پیٹ کے تب یہ کیا بیاں
بس ہل چکیں حسینؑ سے قربان جائے ماں
اے نور عین! بس نہ کرو نالہ و فغاں
ایسا نہ ہو کہ گھٹ کے نکل جائے تن سے جاں
بچھڑے ہیں کب سے بادشہ مشرقین سے
ہم بھی تو مل لیں فاطمہؑ کے نورِ عین سے

اُٹھی یہ کہہ کے بانوئے بیکس برہنہ سر
دیکھا پڑی ہے خاک پہ بے جاں وہ نوحہ گر
زینبؑ کو پھر دکھا کے یہ بولی بچشم تر
بچے کو میرے لے گئے سلطان بحر و بر
زنداں کے تھے وہ ظلم کہ عاجز تھیں جان سے
افسوس چل بسیں میری پیاری جہان سے

یہ سن کے پیٹنے لگیں رانڈیں بشور وشین
غل پڑ گیا کہ ہائے شہ دیں کی نور عین
بانوؑ تڑپ کے کرنے لگی جانگزا یہ بین
واری بس اب اٹھو کہ نہیں میرے دل کو چین
کس جرم پر خفا ہوئیں منہ ماں سے موڑ کے
جنت میں تم گئیں ہمیں زنداں میں چھوڑ کے

ہر وقت رو کے کرتی تھیں زنداں میں یہ کلام
جلدی چھڑاؤ قید سے یا شاہ نیک نام
افسوس اپنے پاس تمہیں لے گئے امام
پانی ملا نہ اٹھ گئیں دنیا سے تشنہ کام
مجھ بیکس و غریب کو بے آس کر گئیں
زنداں سے چھوٹنے بھی نہ پائی کہ مر گئیں

بی بی تمہاری ننھی سی میت کے میں نثار
منہ سے اُٹھاؤ کرتے کا دامن پھر ایک بار
جی بھر کے تم کو دیکھ لے مادر جگر فگار
اماں کو اپنے پاس بلا لو تو ہو قرار
فرصت کبھی نہ ہوگی تمہیں شور و شین سے
تم یاں سے جا کے قبر میں سوؤگی چین سے

واری یہ ماں ہے بیکس و محتاج و بے وطن
کس طرح تیری ننھی سی میت کو دے کفن
کیا کیا اٹھائے قید میں رنج و غم و محن
باندھی گلے میں شمر ستمگار نے رسن
کرتی تھیں یاد بادشہ انس و جان کو
بی بی پکارتی نہیں اب بابا جان کو

کیا کیا نہ تم نے ظلم اٹھایا ہزار حیف
مادر کو اپنا داغ دکھایا ہزار حیف
غربت پہ میری رحم نہ آیا ہزار حیف
زنداں میں تم نے چین نہ پایا ہزار حیف
یہ غم رہا کہ ساتھ نہ تم لے گئیں مجھے
قربان جاؤں خوب دغا دے گئیں مجھے

ہے ہے اٹھائے قید میں کیا کیا نہ رنج و غم
باندھا گلے کو شمر نے رسّی سے ہے ستم
بابا کو یاد کر کے جو روتی تھیں دم بدم
دیتے تھے گھرکیاں تمھیں یہ بانی ستم
زخمی بھی کان پھول سے عارض کبود ہیں
اب تک نشاں طمانچوں کے رخ پر نمود ہیں

روتی تھی جب میں پچھلے پہر منہ کو ڈھانپ کر
ہمراہ تم بھی کرتی تھیں زاری جھکا کے سر
پلّہ چھڑا کے کہتی تھیں مجھ سے بچشم تر
اماں نہ رؤو سینے میں پھٹتا ہے اب جگر
تم تو گئیں جہاں سے شہ انس و جاں کے ساتھ
اب کون واری روئے گا راتوں کو ماں کے ساتھ

واری مجھے خیال یہ آتا ہے بار بار
گزرے گی کیسے قبر کے اندر یہ ماں نثار
ہووے گا کوئی پاس نہ یاور نہ غمگسار
وہ جائے ہولناک وہ تاریکی مزار
کیا کیا نہ صدمے گزریں گے اس جان زار پر
وہ پھول بھی دھرے گا نہ کوئی مزار پر

بی بی خدا پہ خوب ہے روشن ہمارا حال
چادر تلک نہیں کہ چھپاؤں جو سر کے بال
کس طرح دُوں کفن تجھے اے میرے خور و سال
نادار ہوں میں پاس نہ دولت ہے اور نہ مال
سنگ الم سے شیشہ دل پاش پاش ہے
دو گز کفن کے واسطے محتاج لاش ہے

واری سلوک خوب کیا ماں سے واہ واہ
سچ ہے زیادہ باپ سے مادر کی تھی نہ چاہ
کیونکر اٹھاؤں دھوم سے میت بہ اشک و آہ
ممکن نہیں ہے غسل و کفن بھی خدا گواہ
اظہار حال سب میرا بابا سے کیجیو
بی بی گلا نہ سید والا سے کیجیو

ہوتا جو واری پاس میرے کچھ بھی مال و زر
تربت بناتی چھوٹی سی میں سوختہ جگر
لاشے پہ ایک باندھتی سہرا بچشم تر
جو پوچھتا تو بس یہی کہتی میں نوحہ گر
میت یہی ہے بنت شہ مشرقین کی
دنیا سے آج اُٹھ گئی عاشق حسینؑ کی

بس اے انیسؔ بزم میں ہے گریہ و بکا
وقت دُعا ہے خالق اکبر سے کر دعا
يارب! بحق احمد و زہرا و مجتباؑ
دکھلا دے جلد روضہ سلطان کربلا
دم لب پہ ہے زیارت مولا نصیب ہو
بیمار غم کو قرب مسیحا نصیب ہو

بس اے انیسؔ بزم میں برپا ہے شور و شین
تا حشر کم نہ ہو گا کبھی ماتم حسینؑ
آقا سے کر یہ عرض کہ یا شاہ مشرقین
دوری سے اب نہیں ہے ذرا میرے دل کو چین
آنکھوں سے قبر پاک دکھاؤ غلام کو
روضہ پہ اپنے جلد بلاؤ غلام کو
