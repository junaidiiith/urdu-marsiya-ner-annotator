
جلد ششم
مرثیہ میر انیس
۱
آیا زوال رن مین جو مہ منیر پر
غم کا فلک گرا شہِ گردون سریر پر
نرغہ تھا شامیون کا جہان کے امیر پر
پڑتی تھی تیغ تیغ پہ اور تیر تیر پر
مرنے لگے رفیق شہِ کم سپاہ کے
دس بیس تارے رہگئے ہمراہ ماہ کے
۲
وان ہل رہی تھی نالۂ شہنا سے سب زمین
فکر نماز ظہر مین تھے یان امام دین
تھے منحرف جو قبلۂ ایمان سے وہ لعین
غل دُفتلو الحسین کا کرتے تھے اہل کمین
دشمن تھی سب سپاہ شہ سرفراز کی
ملتی نہ تھی امام کو مہلت نماز کی
۳
بڑھ کر ابو تمامہ نے اوسدم کیا خطاب
اے ظالمو نہ خانۂ دین کو کرو خراب
ہے کونسی خطا کہجو ہو مانع ثواب
شہ کو نماز پڑھنے کی مہلت دو اب شتاب
مارو نہ تیر رب دوعالم کے واسطے
تیغون کو کر لو میان مین اکدم کے واسطے
۴
تیوری چڑھا کے ابن انس نے یہ تب کہا
کیسی نماز کہتے ہین کیا شاہ کربلا
مانین گے ہم کبھی نہ یہ باتین دم وفا
کچھ ہو مگر بچے گا نہ فرزند مرتضا
پوچھو کہ بندگی سے اونھین کیا حصول ہے
اسوقت کی نماز بھلا کب قبول ہے
۵
تھرا گئے یہ سُنکے شہ عرش بارگاہ
روکر عجیب یاس سے گردون پہ کی نگاہ
حق سے دعا یہ کی کہ الٰہی تو ہے گواہ
ایذا ترے حسین کو دیتے ہین روسیاہ
ناحق ستا رہے ہین شہ مشرقین کو
ملتی نہین نماز کی مہلت حسین کو
۶
مولا کے اس فغان سے ہلا آسمانِ پیر
پھر شہ سے ہاتھ باندھ کے کہنے لگے ظہیر
حضرت پڑھین نماز ستاتے ہین گو شریر
روکونگا اپنے تن پہ مین زخمِ سنان و تیر
ٹوکے یہ کیا مجال کسی پر غرور کی
تیغون مین اب غلام سپر ہے حضور کی
۷
اُس باوفا کا جب یہ سخن آپ نے سنا
فرمایا اے ظہیر خوش انجام مرحبا
دیگا اس امر خیر کی خالق تجھے جزا
تجکو لکھے نماز گذارون مین کبریا
جنت سے فاطمہ ترے لینے کو آئینگی
حورین تجھے شراب طہورا پلائینگی
۸
یہ کہکے شاہ محو عبارت ہوے ادھر
وہ دونوں شیر سامنے آکر بنے سپر
جب تک نماز پڑھتے رہے شاہ بحر و بر
سر کے نہ اونکے پانؤن خوشادل رہے جگر
کچھ پہلے زخم کھائے تھے کچھ تیر پھر پڑے
شہ پڑھ چکے نماز تو وہ شیر گر پڑے
۹
پہونچے ریاض خلد مین جسدم وہ تشنہ کام
پھر تو ملی نہ عصر تلک مہلتِ کلام
ہون لگا قلم چمن سرور انام
قاسم رہے نہ حضرت عباس نیکنام
سب کاروان گیا شہ دلگیر رہ گئے
نالان جرس کی طرح سے شبیر رہ گئے
۱۰
حیدر کا ایک چاند بداختر ہزارہا
زہرا کا ایک لال تھا پتھر ہزارہا
اک بیکس و غریب ستمگر ہزارہا
صدمے تھے بہر سبط پیمبر ہزارہا
روتی تھی روح فاطمہ دلبر کے واسطے
تیغین چھ لاکھ تھین فقط اک سر کے واسطے
۱۱
داغ جگر سوا کوئی دلسوز تھا نہ آہ
جز بیکسی جلو مین نہ تھا کوئی خبر خواہ
چترزری لگائے تھا وان شمر رو سیاہ
یان دھوپ مین کھڑا ہوا تھا فاطمہ کا ماہ
قطرے عرق کے گرتے تھے روے جناب سے
شبنم ٹپک رہی تھی کل آفتاب سے
۱۲
وہ لون وہ گرد اور وہ صحراے لق و دق
تھے دوپہر کئی دھوپ سے مولا عرق عرق
تیغ غم پسر سے جگر ہوگیا تھا شق
دل کو جوانیٔ علی اکبر کا تھا قلق
اطفال شور کرتے تھے جسوقت پیاس سے
گھبرا کے تکنے لگتے تھے خیمہ کو یاس سے
۱۳
ناگاہ سامنے سے اوٹھا اک غبار زرد
جسمین ہزارہا تھے غزالان رہ نورد
خوشبو یہ تھی کہ ہوگیا بازار مشک سرد
دشتِ تتار بن گیا سب وادیٔ نبرد
یاران مشکبار زمین پر برس گیا
دشتِ ختن کی طرح وہ سب دشت بس گیا
۱۴
غل تھا اُن آہوؤن مین کہ جلدی کرو مدد
نرغے مین آج ہے پسر ضیغم صمد
سبط نبی جو عرض ہمارا ہے کرین نہ رد
دم بھر مین ہم مٹا دین یہ سب انکا شدّ و مد
آہوے فاطمہؑ کے نہ گر کام آئینگے
شیر خدا کو حشر مین کیا مُنھ دکھائینگے
۱۵
سردار تھا جو اونمین اک آہوے خستہ جان
آیا قریب سبط پیمبر بصد فغان
اپنی زبان مین روکے یہ بولا وہ بے زبان
غربت پہ مین فدا ترے اے شاہ بیکسان
افسوس جسم تیرون سے غربال ہوگیا
آقاے نامدار یہ کیا حال ہوگیا
۱۶
پہچانتے ہین آپ مجھے یا شہ زمن
مین کون ہون تو کہنے لگے شاہ بے وطن
طفلی مین جو ملا تھا مجھے تو ہے وہ ہرن
واقف ہے تیرے حال سے شپیر خستہ تن
ہین جانور بھی میرے الم سے خروش مین
آیا ہے تو حسین کی الفت کے جوش مین
۱۷
کی عرض یون ہرن نے کہ یا شاہ نامدار
اب ادن حرب کا ہے یہ خادم امیدوار
پائین رضاے جنگ اگر سب یہ جان نثار
شاخون سے برچھیون کے کرین رن مین کارزار
خادم یہ سب لڑین جو امام جلیل کے
نشئے ابھی ہرن ہون سپاہ ذلیل کے
۱۸
آنکھون مین اشک بھرکے یہ بولے امام دین
عاشق ہو تم مرے یہ مرے دل کو ہے یقین
زندہ نہین مگر علی اکبر سا مہہ جبین
کیا فائدہ جو قتل ہوے سب یہ اہل مکین
جنات کی مدد نہین مین نے قبول کی
سب سے عزیز ہے مجھے امت رسول کی
۱۹
اُلفت جو مجھ سے ہے تمہین اے آہوان چین
رونا ہماری پیاس پہ باخاطر حزین
اکبر ہین اب جلو مین نہ عباس مہ جبین
اب کیا کریگا جی کے یہ زہرا کا نازنین
سر پر اجل ہے ذبح کی ساعت قریب ہے
رخصت ہو اب کہ وقت شہادت قریب ہے
۲۰
یہ سُنکے وان سے لشکر آہو ہوا روان
یان گھر گئے سپاہ مین پھر شاہ انس و جان
ناگاہ اک دن عربیہ ہوئی عیان
برمین سیہ لباس تھا اور لب پہ تھی فغان
کی عرض ارض دشت ہون طاعت گذار ہون
لونڈی ابو تراب کی ہون خاکسار ہون
۲۱
حضرت کے قتل پر جو تلے ہین یہ بے حیا
اس غم سے خاک اوڑاتی ہون مین صورتِ ہوا
یہ عرض اگر قبول ہو یا شاہ کربلا
شق ہون کہ مجھمین غرق ہو سب فوج اشفیا
اک اک شریر مورد قہر و عذاب ہو
برباد ہون یہ ایسے کہ مٹی خراب ہو
۲۲
شہہ نے کہا کبھی مجھے منظور یہ نہین
یہ سب ہین کلمہ گو میرے نانا کے اے زمین
اک بات تجھسے کہتا ہے زہرا کا نازنین
بیچین قبر مین مرا دلبر نہو کہین
دل مین ترے اگر ہے محبت حسین سے
رکھنا ذرا مرے علی اصغر کو چین سے
۲۳
تازہ ہے زخم تیر نہ دُکھ جاے اے زمین
مرقد مین میرا لال نہ گھبراے اے زمین
شپیر زخم دل کسے دکھلاے اے زمین
ہم بھی کوئی گھڑی مین بس اب آئے اے زمین
تجھ سے غرض یہ ایک ہے مجھ دلفگار کی
ایذا نہ میرے شیعون کو دیجو فشار کی
۲۴
پھر قبر مصطفےٰ پہ جو جانا بشوروشین
کہنا قریب مرگ ہے حضرت کا نور عین
تیغ جفا سے کٹ گئی سب یاور حسینؑ
لیجئے خبر غلام کی یا شاہ مشرقین
اکبر کو کھوکے روتا ہون آنکھون کے نور کو
نانا کہان سے ڈھونڈھ کے لاؤن حضور کو
۲۵
لکھتا ہے ایک راوی محزون و دل فگار
یان فوج مین گھرے تھے شہہ آسمان وقار
اتنے مین ایک تارہ عرب کا ہوا گذار
آنکھون سے نشۂ مے وحدت تھا اشکار
پہنے ہوے سفید کفن جسم زار مین
سرتا قدم اٹا تھا لحد کے غبار مین
۲۶
آیا قریب سبط نبی جب وہ خوشخصال
بولا کہ السّلامُ علیک اے علی کے لال
دیکر جواب شہہ نے کہا یون بصد ملال
بھائی بتا تو کون ہے کیا ہے یہ ترا حال
کیون رُخپہ تیرے ناخن غم کا خراش ہے
کیا نام ہے ترا تجھے کسکی تلاش ہے
۲۷
ہاتھون کو جوڑ کر کیا اوسنے یہ تب کلام
اے نور چشم فاطمہ اخنف ہے میرا نام
حضرت کے جد پاک کا خادم ہے یہ غلام
پر آج سے ہون فدیۂ شاہنشہ انام
حاضر ہوا ہون شوق شہادت مین دور سے
لینی ہے اب جہاد کی رخصت حضور سے
۲۸
اس سانحہ کی دی تھی نبی نے مجھے خبر
اور تھی دعا مری کہ جب آئے یہ روز حشر
پھر بخشے زندگی مجھے خلاق بحر و بر
خوش ہوکے پائے شہ پہ تصدق کرونمین سر
شکر خدا کہ اب وہ پذیرا دعا ہوئی
مردہ تھا مین سو عمر دوبارہ عطا ہوئی
۲۹
سوتا تھا مین لحد مین ابھی یا شہہ ہدا
اتنے مین مجکو روح پیمبر نے دی صدا
کیا سو رہا ہے چین سے اے میرے باوفا
جلد اُٹھ کہ اب جہان مین قیامت ہوئی بپا
فرزند فاطمہ پہ مصیبت کا وقت ہے
اخنف یہی حسین کی نصرت کا وقت ہے
۳۰
سُنکر یہ کنج قبر سے اوٹھا مین نوحہ گر
حضرت کا حال دیکھ کے ٹکڑے ہوا جگر
لشکر کہان ہے آپ کا یا شاہ بحر و بر
شہہ نے کہا کہ سب نے جہان سے کیا سفر
قاسم ہین اب نہ اکبر عالیمقام ہین
یاور تمام ہوچکے ہم بھی تمام ہین
۳۱
رویا بہت یہ سُنکے وہ مردِ نکو خصال
گر کر قدم پہ شاہ سے کی رخصتِ جدال
فرمایا شہ نے خیر جو مرضی ذوالجلال
لیکن حسین کو تری دوری کا ہے ملال
کوثر پہ جاکے ساغر کوثر جو پیجیو
بھائی ہماری پیاس کو بھی یاد کیجیو
۳۲
یہ سُنکے وہ چلا طرف لشکر جفا
نعرہ تھا دمبدم کہ نثار شہہ ہدا
ہاتھ اوسکے تیغ بن گئے سینہ سپر ہوا
تھا شور قدسیون مین زہے قدرت خدا
دیکھو کرامت شہِ عیسےٰ نہاد کو
مردا چلا ہے اوٹھ کے لحد سے جہاد کو
۳۳
شوق جہاد مین جو بڑھا ہوکے تیز دست
فوج عدو کو حملہ اوّل مین دی شکست
ہیبت سے منتشر ہوے سارے صنم پرست
بھولا ستمگرون کو لڑائی کا بندوبست
بھاگڑ مین زندگی کی خوشی دل سے فوت تھی
مردے کے ہاتھ فوج کے زندون کی موت تھی
۳۴
جب پاس آسکے نہ جری کے ستم شعار
برسائے تیر آہ لعینون نے بے شمار
چلایا گرکے خاک پہ یون اخنف نزار
پہنچے خبر غلام کی یا شاہ نامدار
حسرت ہے جان دون شہہ والا کے سامنے
مرنا تو زندگی ہے مسیحا کے سامنے
۳۵
پہونچی جو گوش شاہ مین فریاد جانگزا
آئے قریب لاشۂ مہمان باوفا
زانو پہ یہ لے لیا سرِ اخنف بصد بُکا
قدمون پہ آنکھین تل کے وہ .........
رحلت ہوئی غلام کی آقا کے سامنے
بلبل نے جان دی گل زہرا کے سامنے
۳۶
دنیا سے کوچ کر گیا جسدم وہ خیر خواہ
لاشہ اوٹھا کے گنج شہیدان مین لائے شاہ
ابر ستم مین چھپ گیا پھر فاطمہ کا ماہ
بیکس پہ ہر طرف سے ہوا نرغۂ ۔۔۔۔۔۔
تیغین تھین اور جسم شہ مشرقین تھا
اک اک شریر تشنۂ خون حسین تھا
۳۷
عباس کو حسین جو دریا پہ رو چکے
بھائی سے اپنے ہاتھ لب نہر دھو چکے
یانتک کہ قتل اکبر و اصغر بھی ہو چکے
سینے پہ جو پلے تھے وہ جنگل مین سو چکے
تھے نوحہ گر ہر اک کے تنِ پاش پاش پر
قاسم کی لاش پر کبھی اکبر کی لاش پر
۳۸
لشکرمین تھا یہ غل کہ دلاور کو مار لو
ہان شہسوار دوش پیمبر کو مار لو
سید کو بے دیار کو مضطر کو مار لو
سب مرچکے ہین اب شہ صفدر کو مارلو
قبضے مین تیغ ظلم بھی تیر جفا بھی ہے
کہتے تھے شہ بتاؤ مری کچھ خطا بھی ہے
۳۹
رحم اب کرو مین بیکس و تنہا ہون ظالمو
گذرے ہین تین روز کہ پیاسا ہون ظالمو
سیّد ہون اور امام تمہارا ہون ظالمو
سوچو ذرا مین کسکا نواسا ہون ظالمو
ہوگا بھلا نہ صابر و شاکر کو مارکے
پچھتاؤگے غریب مسافر کو مارکے
۴۰
آیا نہین مین آپ سے یان جانتے ہین سب
لکھ لکھ کے تمنے خط مجھے گھر سے کیا طلب
کرتا ہے ذبح کوئی کسیکو بھی بے سبب
سیراب سب جہان ہے اک مین ہون تشنہ
پانی بھی مجھپہ بند ہے قحط غذا بھی ہے
آخر تمھارے ظلم کی کچھ انہتا بھی ہے
۴۱
اے ناریو مین نور خدا کا ہون یا نہین
بتلاؤ باغیو گُلِ زہرا ہون یا نہین
بولو مین میہمان تمھارا ہون یا نہین
توہی بتادے نہر کہ پیاسا ہون یا نہین
کیون اہل ظلم قائل قرآن تو ہے حسین
لو سب یہ درکنار مسلمان تو ہے حسین
۴۲
کہتا ہون اب بھی ظلم و تعدی سے باز آؤ
جو کچھ ہوا وہ ہو گیا اب تو نہ تم ستاؤ
بیکس ہون میرے قتل سے للہ ہاتھ اوٹھاؤ
بس فاطمہ کو اب تو لحد مین نہ تم رولاؤ
مہمان کو بیوطن کو مسافر کو چھوڑ دو
اس قبر مصطفےٰ کے مجاور کو چھوڑ دو
۴۳
مجھ بیوطن کو قتل کروگے جو بیگناہ
بچے نبی کے آل کے ہوجائینگے تباہ
رانڈون کا کون پھر ہے بجز سایۂ الاہ
تم ہو عدو مرے مین تمھارا ہون خیر خواہ
باز آؤ تم جو قتل غریب الدیار سے
محشر مین تم سبھون کو بچالون مین نار سے
۴۴
حاشا نہ حُبّ جاہ ہے مجکو نہ حب مال
ناحق مجھے ستاتے ہو اچھا نہین مآل
رہنے سے میرے شہر مین گر ہو تمھین ملال
جنگل مین جا بسے یہ مسافر مع عیال
لب پر ہے جان فاطمہؑ کے نورعین کی
یہ بھی نہو تو پیاس بُجھادو حسین کی
۴۵
مدنظر ہے تمکو اگر قتل ہی مرا
سُن لو یہ اک وصیت آخر کو تو بھلا
بچون پہ رحم کیجو کہ ہین غم کے مبتلا
زہرا سے کم نہین مری بہنون کا مرتبا
مرنے کے بعد مجھپہ یہ احسان کیجیو
زینب کے سر سے چادر کُہنہ نہ کیجیو
۴۶
غم مین مرے اگر مری بیٹی ہو اشکبار
بہلائیو اوسے کہ حزین ہے وہ سوگوار
بُندے کوئی یتیم کے چھینے نہ زینہار
بے پرد ہو نہ آل رسول فلک وقار
ہوئے نہ اب جفا حرم دل ملول پر
رانڈون کو بھیجدیجیو قبر رسول پر
۴۷
سُن سن کے یہ کلام شبہ آسمان جناب
بولے صفون سے بڑھ کے کئی خانمان خراب
باتین بہت سُنین ہین یہ اے ابن ابو تراب
کیجیے بس اب نہ چرب زبانی بآب و تاب
اس حلق پر پھرے گی چھُری سب کے سامنے
بے سر کرینگے آپ کو زینبؑ کے سامنے
۴۸
سنتے ہین کب سفارش آل رسول ہم
چھینین گے سر سے چادر زینب بصد ستم
باقر کا پاس ہے نہ سکینہ کا ہمکو غم
در در پھرائے جائینگے سب آپ کے حرم
بس سُن چکے کہ شاہ امم بھوکے پیاسے ہین
ہم کیا کرین جو آپ نبی کے نواسے ہین
۴۹
ہان اب بُلایئے تو وہ جرار کیا ہوے
نادان تھے آپ جنپہ وہ انصار کیا ہوے
عباس ابن حیدر کرار کیا ہوے
ناصر کدھر گئے وہ مددگار کیا ہوے
بہر مدد کسیکو نہین اب پکارتے
تنہا جو ہو علی کو نہین اب پکارتے
۵۰
برچھی لگی جگر پہ سُنی شہ نے جب یہ بات
بولے عجیب یاس سے مڑ کر سوے فرات
عباس سُن رہے ہو جو کہتے ہین بدصفات
افسوس کٹ گئے ہین تمھارے تو دونون ہات
تمسا کہان سے شیر جوان لائے اب حسینؑ
بولو پئے مدد کسے بُلوائے اب حسینؑ
۵۱
بھیا جو تم نہ آؤ تو اکبر کو بھیجدو
چونکا کے اوس شبیپہ پیمبر کو بھیجدو
آئین نہ وہ تو قاسم مضطر کو بھیجدو
آرام جان حضرت شپّر کو بھیجدو
کہدو کہ ان لعینون کے حربون کو رد کرو
بس سو چکے اب اٹھ کے چچا کی مدد کرو
۵۲
باتین سُنین یہ درد کی جسدم امام سے
نکلی تڑپ کے تیغ دوپیکر نیام سے
کی عرض یون حسین علیہ السلام سے
بیچین ہون مین اب سخن فوج شام سے
کچھ انکو پاس آل رسول عرب نہین
امت وہ کیا کہ آپکا جسکو ادب نہین
۵۳
موقع ہے اب جلال کا رحم انپہ تابہ کئے
کھنچنے کی میرے دیر ہے قصد ہے پھر یہ طئے
مانے ہوے ہین مجکو شجاعان روم و رئے
اکبر نہین جلو مین پہ تیغ علی تو ہئے
گر آج کام آئی نہ سبط رسول کے
پھر آبرو رہے گی نہ آگے بتول کی
۵۴
باتین وہ مجکو یاد ہین یا شاہ نامدار
زینب نے چلتے چلتے کہا تھا یہ بار بار
اے تیغ مرتضیٰ مرے بھائی سے ہوشیار
تنہائی مین حسینؑ کے رہنا تو غمگسار
نرغے مین دیکھنا جو شہ مشرقین کو
حربون سے دشمنون کے بچانا حسینؑ کو
۵۵
کھینچی یہ سنتے ہی دل نالان سے شہ نے آہ
قبضے کو چوم کر سوے افلاک کی نگاہ
کی عرض یون خدا سے کہ اے کل کے بادشاہ
اعدا کے ظلم کا تجھے کرتا ہون اب گواہ
سوکھی زبان مین بات کی طاقت نہین رہی
شاہد ہے تو کہ اب کوئی حجت نہین رہی
۵۶
تیرے کرم سے کام مرے سب سنور چُکے
قاسم بھی مر چکے علی اکبر بھی مر چُکے
داغ فراق سینے پہ اصغر بھی دھر چُکے
پیش غنی فقیر کے ہدیے گذر چُکے
اب سر مرا ہے خنجر خونخوار کے لیے
لاتا ہون ہدیہ اب تری سرکار کے لیے
۵۷
مین ہون تو کیا ہون اور مرا ہدیہ جو ہے تو کیا
بندے یہ سب ترے تھے جو تجھپر ہوے فدا
شکر اے کریم تیرا مین کیونکر کرون ادا
مین نے طلب جو تجھ سے کیا وہ مجھے ملا
ہر بال بال منت و احسان کا گھر بنا
تیرے کرم سے کام مرا سربسر بنا
۵۸
زینت فزائے عرش معلاّ کیا مجھے
مختار حور و کوثر و طویا کیا مجھے
سردار لشکرِ شہدا کا کیا مجھے
بنتِ نبی کے بطن سے پیدا کیا مجھے
آگے ترے کبھی نہ ہوئی رود عامری
زہرا کے دودھ سے ہوئی نشو و نما مری
۵۹
کیونکر کرون مین عرض کہ کیا کیا دیا مجھے
بخشا نہ جو کسی کو وہ رتبا دیا مجھے
بھوکھا ہوا تو میوۂ طوبا دیا مجھے
بچّہ ہرن کا بھیج کے بہلا دیا مجھے
فاقے کی آرزو جو ہوئی مجھ غریب کو
مرکب مرا بنا دیا اپنے حبیب کو
۶۰
اب ہے یہ آرزو مری اے خالق قدیر
تڑپون نہ زیر خنجر قاتل دم اخیر
زینب ہو بے روا کہ سکینہ ہو دست گیر
بھولے نہ تیری یاد کو یہ بندۂ حقیر
کبرا کا دھیان ہو نہ رقیہ کی فکر ہو
سر بھی چڑھے سنان پہ تو تیرا ہی ذکر ہو
۶۱
کہتی ہے دمبدم یہ ترے شیر کی حسام
کھینچو مجھے نیام سے یا سرور انام
راضی مگر رضا پہ ترے ہے یہ تشنہ کام
خوشنود جسمین تو رہے لازم ہے بس وہ کام
ہوئے ذرا ابھی جو اشارا فقیر کو
خود دون سر اپنا کاٹ کے فوج شریر کو
۶۲
یہ کہہ رہے تھے شاہ کہ ہاتف نے دی صدا
شاباش و مرحبا مرے جانباز مرحبا
روشن ہے مجھپہ سب تری ہمت تری وفا
تونے تو وہ کیا جو کسی سے نہوسکا
جلد آ ترے لیے در فردوس باز ہے
شپیر تیرے صبر پہ ہمکو بھی ناز ہے
۶۳
بیٹا علی کا مالک شمشیر کیون نہو
عارف جو ہو وہ صاحب توقیر کیون نہو
بنتِ نبی کے شیر کی تاثیر کیون نہو
کسکا پسر ہے تو مرے شپیر کیون نہو
جانباز ہے سخی ہے ولی ہے رشید ہے
فرزند فاطمہ ہے نہایت سعید ہے
۶۴
راحت نہ کچھ ملی چمن روزگار مین
اب آشتاب گلشن دارالقرار مین
جو شے مری ہے سب ہے ترے اختیار مین
حورین تڑپ رہی ہین ترے انتظار مین
تونے خوشی سے ہمپہ جو سب گھر فدا کیا
ہمنے بھی تجکو مالک روز جزا کیا
۶۵
شمشیر کو صفون کی صفائی مین ہے جو کد
تم بھی تو ہو سخی نکرو اوسکی عرض رد
دکھلا دو شان معرکۂ ضیغم صمد
میدان سے بھاگ جائین ستمگار تو سند
ہان اب علم حسام شہ لافتا کرو
ہم اذن جنگ دیتے ہین انسے دغا کرو
۶۶
شہ نے کیا یہ سُنکے سر انکسار خم
ہر زخم ۔۔۔۔۔۔۔۔۔ نے روکے صدا دی رہے کرم
سیدھے فرس پہ تن کے ہوے قبلۂ امم
پھر بیقرار ہوگئی شمشیر برقدم
چین چین سے کام برآئے حسام کے
گھوڑا بھی دیکھنے لگا تیور امام کے
۶۷
جولان کیا فرس کو جو رانون مین داب کے
ظاہر ہوے ہلال سے حلقے رکاب کے
تھے سب چلن براق رسالت مآب کے
فتراک کیا اوڑی کہ کھلے پَر عقاب کے
تھے تبریز پر پرند مگر ڈر کے رہ گئے
کبک دری بھی چال سے بس مرکے رہ گئے
۶۸
ناگہِ سپاہ ظلم پہ نازل بلا ہوئی
فوج شریر مورد قہرِ خدا ہوئی
لیعنے علم حسام شہہ لافتا ہوئی
بیکس کی آہ تھی کہ دہن سے جدا ہوئی
غل تھا کہ طرفہ قدرت رب غفور ہے
دیکھو کہ دو ہلال کا اک جا ظہور ہے
۶۹
ہر ضرب مین سرون کو اوڑاتی چلی گئی
ہر وار مین صفون کو بچھاتی چلی گئی
ساتون طبق زمین کے ہلاتی چلی گئی
مُردون کو مرقدون مین جگاتی چلی گئی
قبضے مین اوسکے زیست بھی تھی اور ممات بھی
برسا رہی تھی آگ بھی آبِ حیات تھی
۷۰
زخمون کی سیر کرتی تھی گلزار جانکر
ہر صف کو وہ گراتی تھی دیوار جانکر
مہلت نہ دیتی تھی اونھین کفار جانکر
شہرگ کو کاٹ جاتی تھی زنار جانکر
تیغ علی بصورت لاتھی یہ ٹھیک ہے
مطلب یہ تھا کہ ذات خدا لاشریک ہے
۷۱
اوس تیغ کی زبانین بھی دو تھین دہان بھی دو
ضربت سے اوسکی تیر بھی دو تھے کمان بھی دو
مغفر بھی دو تھے گرز بھی دو اور سنان بھی دو
رہوار دو سوار ضلالت نشان بھی دو
حصّے کیے جو تیغ جناب امیر نے
لاشین تولین زمین نے روحین سعیر نے
۷۲
چمکی سپر پہ جب تو گئی خود سر تلک
پیٹھی جو سر پہ کاٹ کے آئی جگر تلک
دو کر چکی جگر کو تو پہونچی کمر تلک
کر دیتی وہ جو پاتی ملک کے وہ پر تلک
دھبّا لگا نہ خون ستمگر کا زین مین
دو کرکے وہ فرس کو درآئی زمین مین
۷۳
غل تھا کہ اسکے خوف سے اب دم مین دم نہین
پیغام ہے اجل کا یہ تیغ دو دم نہین
شعلہ جحیم کا ہے یہ ابر کرم نہین
اعجوبہ ایسی چال تو ہے اور قدم نہین
دیکھا نہین یہ خم کسی تیغ ہلال مین
جوہر سے یہ عیان ہے کہ مچھلی ہے جال مین
۷۴
دم وہ کہ جسکے دم سے نہ ہمسر کوئی ہوا
تن پھُک گیا تو صورت اخگر کوئی ہوا
چہرا کٹا کے خارج دفتر کوئی ہوا
پھل وہ کہ جسکو کھاکے نہ جانبر کوئی ہوا
وہ کاٹ جسکے زخم کا درمان نہو کبھی
خواب اجل م ین سوئے پریشان نہو کبھی
۷۵
برسی جدھر کو رخ کیا جسپر پڑی پڑی
غوطے لگا رہی تھی لہو مین گھڑی گھڑی
چوٹین جو دشمنون پہ پڑین تھین کڑی کڑی
کٹ کٹ کے ہر ذرہ کی جدا تھی کڑی کڑی
سر بھی کٹے تھے خود سرِ بت پرست بھی
دو دو ہوے حذنگ بھی چلے بھی شست بھی
۷۶
تلوار تھی کہ قدرت پروردگار تھی
برق غضب کبھی کبھی ابر بہار تھی
آتش مزاج تھی یہ عجب آبدار تھی
کشتون سے باغیون کے زمین لالہ زار تھی
پھولا ہوا تھا کھیت غضب کی بہار تھی
جو چیز اوس زمین پہ تھی مثلِ خبار تھی
۷۷
دم مین کلید خانۂ اقبال بن گئی
ساتون طبق ہلانے کو بھونچال بن گئی
آقا کے حفظ جان کو وہ ڈھال بن گئی
خونریز گہہ بنی کبھی قتال بن گئی
کہتے تھے سب کہ اسکی نئی چال ڈھال ہے
پرخون یہ تیغ ہے کہ شفق مین ہلال ہے
۷۸
سب بے چراغ شامی بے درد ہوگئے
جو تیغزن پڑے تھے وہ نامرد ہوگئے
پیتے ہی آب تیغ دو دم سرد ہوگئے
دشمن ابوتراب کے سب گرد ہوگئے
بے دم ہوا وہ تیغ قضا جسکو چھو گئی
پانی نہ مانگا اوسنے ہوا جسکو چھو گئی
۷۹
غل تھا صفون مین اے شہِ ذیشان پناہ دے
اے امت نبی کے نگہبان پناہ دے
باقی نہین کسی مین رہی جان پناہ دے
ہر مورچے مین غل تھا سلیمان پناہ دے
کر رحم اب شبیہ پیمبر کا واسطہ
مرگِ جوانیٔ علی اکبر کا واسطہ
۸۰
ناگہ مثال رحمت حق آئے جبرئیل
محضر جو لکھ گیا تھا اوسے لائے جبرئیل
عمامہ سر سے پھینک کے چلائے جبرئیل
صدقے تمھارے کاش ابھی جائے جبرئیل
حکم خدا ہے اب کہ خلائق کو یاس ہے
بس ذوالفقار روکو جو امت کا پاس ہے
۸۱
پہونچا امام کو جو یہ فرمان کردگار
لبیک کہکے روک لی شمشیر آبدار
پھر دی صدا یہ فوج لعین کو بحال زار
لو آؤ ظالمو کہ ہوئی ختم کارزار
قاتل کہان ہے آکے مرا سر جدا کرے
ہان گل چراغ قبر رسول خدا کرے
۸۲
حربے چلے یہ سنتے ہی عالم کے شاد پر
ظلمت محیط ہوگئی نور الاہ پر
بدلی گھٹا کی چھا گئی زہرا کے ماہ پر
ہلاّ کیا چھ لاکھ نے اک بے گناہ پر
تیرون سے جسم خانۂ زنبور ہو گیا
زخم اسقدر لگے کہ بدن چور ہوگیا
۸۳
مارا ابوالحنوق نے ناگہِ گلے پہ تیر
پہلو پہ پڑ گیا تیر خولیٔ شریر
زخموں سے خون ہوکے بہا فاطمہ کا شیر
غش ہوگئے اوگل کے لہو شاہ بے نظیر
ہولون سے برچھیون کے گرے شہہ جوزین سے
دو ہاتھ یک بیک نکل آئے زمین سے
۸۴
لکھا ہے فاطمہ کے وہ تھے دست رعشہ دار
زخمی پسر کو آکے سنبھالا بحال زار
تڑپے زمین پہ گرکے جو شاہ فلک وقار
فریاد فاطمہ سے ہلا عرش کردگار
تر تھا لہو مین جسم شہ مشرقین کا
غل تھا کہ جلد کاٹ لو اب سر حسینؑ کا
۸۵
خنجر پکڑ کے آگیا ثمر ستم شعار
قرآن پر شقی نے دھرا پاے چکمہ دار
دیکھی گلے پہ شاہ کے جسدم چھری کی دھار
ننگے نکلی گھر سے سکینہؑ جگر فگار
چلاتی تھی ارے شہہ والا کو چھوڑ دے
سر میرا کاٹ لے مرے بابا کو چھوڑ دے
۸۶
یہ کہکے پیٹتی رہی نادان بصد لقب
فریاد کو یتیم کی سنتا تھا پر وہ کب
خنجر گلے پہ رکھ دیا حضرت کے غضب
سوکھی زبان دکھاکے کہا شاہ نے یہ تب
بالی سکینہ خیمے مین جاے تو ذبح کر
پانی ذرا سا مجکو پلالے تو ذبح کر
۸۷
حضرت تو پانی پانی پکارا کیے ادھر
کاٹا کیا گلے کو اُدھر شمر بد گُہر
دوڑی نکل کے پردے سے زینب برہنہ سر
چلتی تھی دو قدم کبھی گرتی تھی خاک پر
کہتی تھی آہ کس سے مین اب التجا کرون
لٹتا ہے گھر مرا ارے لوگو مین کیا کرون
۸۸
بھائی کی جان جاتی ہے بیہنا کدھر کو جاے
کس سے کہون جو حال پہ بیکس کے رحم کھاے
جاکر نجف سے شیر خدا کو کوئی بلاے
سید کا حلق کٹتا ہے خنجر سے ہاے ہاے
کرتا ہے شمر ذبح شہ مشرقین کو
نبانا کہان ہو آکے بچا لو حسینؑ کو
۸۹
اے شمر کر نہ بہرِ خدا بیوطن کا خون
اچھا نہین غریب کا تشنہ دہن کا خون
اس ایک خون مین ہے پلا پنجتن کا خون
زہرا کا مرتضےٰ کا نبیؐ کا حسن کا خون
جلدی چھُری ہٹا تجھے کچھ سوجھتا بھی ہے
سوکھے گلے پہ دیکھ نبیؐ کا گلا بھی ہے
۹۰
یان سر کو پیٹتی رہی وہ غم کی مبتلا
وان تن سے کٹ گیا سر سلطان کربلا
گیسو پکڑ کے لیگیا سر شمر بے حیا
جلتی زمین پہ رہگئی لاش شہِ صبا
مرکر بھی چین تھا نہ تن چاک چاک کو
سب مل کے لوٹنے لگے ملبوس پاک کو
۹۱
موذے بچے نہ خود نہ پیراہن و کلاہ
اک دم مین لوٹ لے گئی وہ فوج رو سیاہ
عریان بدن زمین پہ رہا فاطمہؑ کا ماہ
جز بیکسی نہ دوست کوئی تھا نہ خیرخواہ
کیا کیا ہوے نہ ظلم تن پاش پاش پر
غربت بھی رو رہی تھی مسافر کی لاش پر
۹۲
بس اے انیسؔ سحر بیانی کہان تلک
اس ضعف مین یہ زور جوانی کہان تلک
اب روک لے قلم کی روانی کہان تلک
رونے کا غل ہے غم کی سنانی کہان تلک
غش آگیا ہے بزم مین زوج بتول کو
قدسی سنبھالتے ہین جناب رسول کو

سلام
۱
مجرا اوسے جو کہتی تھی بابا چلے گئے
صحت ہو کیا کہ میرے مسیحا چلے گئے
۲
صغرا یہ روکے کہتی تھی کس بیکسی سے ہائے
پھر پھرکے دیکھتے مھے بابا چلے گئے
۳
کہتی تھی روکے نادر قاسم کہ میرے لال
جی بھر کے بھی دولھن کو نہ دیکھا چلے گئے
۴
کہتی تھی بانو جان چلی میری انکے سمت
اصغر کو لے کے جب شہہ والا چلے گئے
۵
اکبر جو گم ہوے تو یہ کہتے تھے شاہ دین
آزردہ ہوکے باپ سے بیٹا چلے گئے
۶
اصغر کو دیکھتی نہ سکینہ تو پوچھتی
امان تمھاری گود سے بھیّا چلے گئے
۷
کہتی تھی بانو یاد جب آتے تھے شاہ دین
لونڈی کو دُکھ مین چھوڑ کے آقا چلے گئے
۸
کہتی تھی بانو خواب مین اصغر کو دیکھکر
مادر کو اپنی چھوڑ کے بیٹا چلے گئے
۹
تم تو کسی کی گود مین اصغر نجاتے تھے
کیونکر اجل کی گود مین بیٹا چلے گئے
۱۰
مُنھ ڈھانپے بانو کہتی تھی رو رو کے میرے لال
کیا آئے مان کی گود مین اور کیا چلے گئے
۱۱
بالی سکینہ قید مین گھٹ کر یہ کہتی تھی
اس دُکھ مین چھوڑ کر مجھے بابا چلے گئے
۱۲
قسمت لے یاوری کی تو سن لیجو اے انیسؔ
اک روز کربلاے مُعلےٰ چلے گئے
رُباعی
کیا فیض علی کے قدم پاک سے ہے
روضہ کی زمین بلند افلاک سے ہے
بنتا ہے وہان در نجف قطرۂ آب
پانی کی بھی آبرو اُسی خاک سے ہے
رُباعی
جو بند کہا وہ نذیر حیدر کے لیے
جو بیت کہی وہ خلد کے گھر کے لیے
اُس گرمی مین مصروف عرق ریزی ہون
اک جام شراب دیر کوثر کے لیے