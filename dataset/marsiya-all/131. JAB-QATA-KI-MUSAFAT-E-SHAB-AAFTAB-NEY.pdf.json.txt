MarsiyaeMarsiya
www.emarsiya.com

16

جب قطع کی مسافت شب آفتاب نے
جلوہ کیا سحر کے رخ بے حجاب نے
دیکھا سوئے فلک شۂ گردوں رکاب نے
مڑ کر صدا رفیقوں کو دی اس جناب نے
آخر ہے رات حمد و ثنائے خدا کرو
اُٹھو فریضہ سحری کو ادا کرو

ہاں غازیو! یہ دن ہے جدال و قتال کا
یاں خوں بہے گا آج محمد کی آل کا
چہرہ خوشی سے سرخ ہے زہراؑ کے لال کا
گذری شبِ فراق دن آیا وصال کا
ہم وہ ہیں غم کریں گے ملک جن کے واسطے
راتیں تڑپ کے کاٹی ہیں اس دن کے واسطے

یہ صبح ہے وہ صبح مبارک ہے جس کی شام
یاں سے ہوا جو کوچ تو ہے خلد میں مقام
کوثر پہ آبرو سے پہونچ جائیں تشنہ کام
لکھے خدا نماز گزاروں میں سب کے نام
سب ہیں وحید عصر یہ غل چار سو اُٹھے
دنیا سے جو شہید اُٹھے سر خرو اُٹھے

یہ سن کے بستروں سے اٹھے وہ خدا شناس
اک اک نے زیب جسم کیا فاخرہ لباس
شانے محاسنوں میں کیے سب نے بے ہراس
باندھے عمامہ آئے امامِ زماں کے پاس
رنگیں عبائیں دوش پہ کمریں کسے ہوئے
مشک و زباد و عطر میں کپڑے بسے ہوئے

سوکھے لبوں پہ حمید الٰہی رخوں پہ نور
خوف و ہراس رنج و کدورت دلوں سے دُور
فیاض حق شناس، اولو العزم، ذی شعور
خوش فکر و بذلہ سنج و ہنر پر دود غیور
کانوں کو حسنِ صوت سے خط برملا ملے
باتوں میں وہ نمک کہ دلوں کو مزا ملے

ساونت بُردبار فلک مرتبت دلیر
عالی منش سبا میں سیلماں، وغا میں شیر
گرداں دہر اُن کی زبردستیوں سے زیر
فاقے سے تین دن کے مگر زندگی سے سیر
دنیا کو ہیچ پوچ سراپا سمجھتے ہیں
دریا دلی سے بحر کو قطرا سمجھتے ہیں

تقریر میں وہ رمز کنایہ کہ لاجواب
نکتہ بھی منہ سے گر کوئی نکلا تو انتخاب
گویا دہن کتابِ بلاغت کا ایک باب
سوکھی زبانیں شہد فصاحت سے کامیاب
لہجوں پہ شاعران عرب تھے مَرے ہوئے
پستے لبوں کے وہ کہ نمک سے بھرے ہوئے

لب پر ہنسی گلوں سے زیادہ شگفتہ رو
پیدا تنوں سے پیرہن یوسفی کی بُو
غلماں کے دل میں جن کی غلامی کی آرزو
پرہیز گارو زاہد ابرار و نیک خو
پتھر میں ایسے لعل صرف میں گہر نہیں

حوروں کا قول تھا کہ ملک میں بشر نہیں
پانی نہ تھا وضو جو کریں وہ فلک مآب
پر تھی رخوں پہ خاک تمیم سے طرفہ آب
باریک ابر میں نظر آتے تھے آفتاب
ہوتے ہیں خاکسار غلام ابو ترابؐ
مہتاب سے رخوں کی صفا اور ہو گئی
مئٹی سے آئتوں میں جلا اور ہو گئی

خیمے سے نکلے شہ کے عزیزانِ خوش خصال
جن میں کئی تھے حضرت خیرالنسا کے لال
قاسم سا گلبدن، علی اکبر سا خوش جمال
اک جا عقیل و مسلم و جعفر کے نونہال
سب کے رخوں کا نور سپہر بریں یہ تھا
اٹھارہ آفتابوں کا غنچہ زمیں پہ تھا

وہ صبح اور وہ چھاؤں ستاروں کی اور وہ نور
دیکھے تو غش کرے ارینی گوے اوجِ طور
پیدا گلوں سے قدرت اللہ کا ظہور
وہ جابجا درختوں پہ تسبیح خواں طیور
گلشن خجل تھے دادی مینو اساس سے
جنگل تھا سب بسا ہوا پھولوں کی پاس سے

ٹھنڈی ہوا میں سبزہ صحرا کی وہ لہک
شرمائے جس سے اطلس زنگاری فلک
وہ جھومنا درختوں کا پھولوں کی وہ مہک
ہر برگِ گل پہ قطرۂ شبنم کی وہ جھلک
ہیرے خجل تھے گوہر یکتا نثار تھے
پتے بھی ہر شجر کے جواہر نگار تھے

قرباں صنعتِ قلم آفریدگار
تھی ہر ورق پہ صنعت ترصیع آشکار
عاجز ہے فکرت شعرائے ہند شعار
ان صنعتوں کو پائے کہاں عقلِ ساده کار
عالم تھا محو قدرتِ ربِ عباد پر
مینا کیا تھا وادی مینو سواد پر

وہ نور اور وہ دشت سہانا سا وہ فضا
دراج دکبک و تیہود طاوس کی صدا
وہ جوش گل وہ نالۂ مرغانِ خوش نوا
سردی جگر کو بخشتی تھی صبح کی ہوا
پھولوں سے سبز سبز شجر سرخ پوش تھے
تھالے بھی ںخل کے سبد گل فروش تھے

وہ دشت وہ نسیم کے جھونکے وہ سبزہ زار
پھولوں پہ جابجا وہ گہر ہائے آبدار
اُٹھنا وہ جھوم جھوم کے شاخوں کا بار بار
بالائے نخل ایک جو بلبل تو گل ہزار
خواہاں تھے زہرا گلشن زہراؑ جو آب کے
شبنم نے بھر دیے تھے کٹورے گلاب کے

وہ قمریوں کا چار طرف سرو کے ہجوم
کو کو کا شور نالۂ حق سرہ کی دھوم
سبحان ربنا کی صدا تھی علی العموم
جاری تھے وہ جو اُن کی عبادت کے تھے رسوم
کچھ گل فقط نہ کرتے تھے رب علا کی حمد
ہر خار کو بھی نوکِ زباں تھی خدا کی حمد

چیونٹی بھی ہاتھ اٹھا کے یہ کہتی تھی بار بار
اے دانہ کش ضعیفوں کے رازق ترے نثار
یا حی یا قدیر کی تھی ہر طرف پکار
تہلیل تھی کہیں کہیں تسبیح کردگار
طائر ہوا میں محو ہرن سبزہ زار میں
جنگل کے شیر گونج رہے تھے کچھار میں

کانٹوں میں اک طرف تھے ریاض نبی کے پھول
خوشبو سے جن کی خُلد تھا جنگل کا عرض و طول
دنیا کی زیب و زینت کا شانۂ بتول
وہ باغ تھا لگا گئے تھے خود جسے رسولؐ
ماہ عزا کے عشرۂ اوّل میں کٹ گیا
وہ باغیوں کے ہاتھ سے جنگل میں کٹ گیا

اللہ رے خزاں کے دن اس باغ کی بہار
پھولے سماتے تھے نہ محمد کے گل عذار
دولھا بنے ہوئے تھے اجل تھی گلوں کا ہار
جاگے وہ ساری رات کے، وہ نیند کا خمار
را ہیں تمام جسم کی خوشبو سے بس گئیں
جب مسکرا کے پھولوں کی کلیاں بکس گئیں

وہ دشت اور خیمۂ زنگارگوں کی شان
گویا زمیں پہ نصب تھا اک تازہ آسمان
بے چو بہ سپہر بریں جس کا سائبان
بيت العقیق، دین کا مدینہ جہاں کی جان
اللہ کے حبیب کے پیارے اسی میں تھے
سب عرشِ کبریا کے ستارے اسی میں تھے

گردوں پہ ناز کرتی تھی اس دشت کی زمیں
کہتا تھا آسمان دہم چرخ ہیضتمیں
پردے تھے رشک پروۂ چشمانِ حورعیں
تاروں سے تھا فلک اسی خرمن کا خوشہ چیں
دیکھا جو نور شمسۂ کیواں جناب پر
کیا کیا ہنسی ہے صبح گلِ آفتاب پر

ناگاه چرخ پر خط ابیض ہوا عیاں
تشریف جانماز پہ لائے شۂ زماں
سجادے بچھ گئے عقبِ شاہِ انس و جاں
صوتِ حسن سے اکبر مہرو نے دی اذاں
ہراک کی چشم آنسوؤں سے ڈبڈبا گئی
گویا صدا رسولؐ کی کانوں میں آگئی

چپ تھے طیور جھومتے تھے وجد میں شجر
تسبیح خواں تھے برگ و گل و غنچہ و ثمر
محوِ ثنا کلوخ و نباتات و دشت و در
پانی سے منھ نکالے تھے دریا کے جانور
اعجاز تھا کہ دلبر شبیر کی صدا
ہر خشک و تر سے آتی تھی تکبیر کی صدا

ناموس شاہ روتے تھے خیمے میں زار زار
چپکی کھڑی تھی صحن میں بانو ئے نامدار
زینبؐ بلائیں لے کے یہ کہتی تھی بار بار
صدقے نمازیوں کے موذن کے میں نثار
کرتے ہیں یوں شنا و صفت ذوالجلال کی
لوگوں اذاں سنو مرے یوسف جمال کی

یہ حسنِ صوت اور یہ قرآت یہ شد ومد
حقا کہ افتح الفصحا ہے انہیں کا جد
گویا ہے لحن حضرتِ داؤد با خرد
يارب رکھ اس صدا کو زمانے میں تا ابد
شعبے صدا میں پنکھڑیاں جیسے پھول میں
بلبل چہک رہا ہے ریاض رسول میں

میری طرف سے کوئی بلائیں تو لینے جائے
عین الکمال سے تجھے بچے خدا بچائے
وہ لوذعی کہ جس کی طلاقت دلو کی بھائے
دو دو دن ایک بوند بھی پانی کی وہ نہ پائے
غربت میں پڑ گئی ہے مصیبت حسین پر
فاقہ یہ تیسرا ہے مرے نورِ عین پر

صف میں ہوا جو نعرۂ قد قامت الصلوٰاۃ
قائم ہوئی نماز اُٹھے شاہ کائنات
وہ نور کی صفیں وہ مصلی ملک صفات
قدموں سے جن کے مَلتی تھی آنکھیں رہِ نجات
جلوہ تھا تا بہ عرشِ معلیٰ الحسین کا
مصحف کی لوح تھی کہ مصلیٰ حسین کا

قرآں کھلا ہوا کہ جماعت کی تھی نماز
بسم اللہ جیسے آگے ہو یوں تھے شۂ حجاز
سطریں تھیں یا صفیں عقبِ شاہ سر فراز
کرتی تھی خود نماز بھی ان کی ادا پہ ناز
صدقے سحر بیاض پہ بین السطور کی
سب آیتیں تھیں مصحف ناطق کے نور کی

باہم مكبروں کی صدائیں وہ دل پسند
کرو بیان عرش تھے سب جس سے بہرہ مند
ایماں کا نور چہروں پہ تھا چاند سے دو چند
خوفِ خدا سے کا نپتے تھے سب کے بند بند
خم گردنیں تھیں سب کی خضوع اور خشوع میں
سجدوں میں چاند تھے مۂ نو تھے رکوع میں

اک صف میں سب محمد وحیدر کے رشتہ دار
اٹھارہ نوجواں تھے اگر کیجیے شمار
پر سب جگر فگار حق آگاہ خاکسار
پیرو امام پاک کے دانائے روز گار
تسبیح ہر طرف تہ افلاک انھیں کی ہے
جس پر درود پڑھتے ہیں یہ خاک انھیں کی ہے

دنیا سے اٹھ گیا وہ قیام اور وہ قعود
ان کے لیے تھی بندگی واجب الوجود
وہ عجز وہ طویل رکوع اور وہ سجود
طاعت میں نیست جانتے تھے اپنی ہست و بود
طاقت نہ چلنے پھرنے کی تھی ہاتھ پاؤں میں
گرگر کے سجدے کر گئے تیغوں کی چھاؤں میں

ہاتھ اُن کے جب قنوت میں اُٹھے سوئے خدا
خود ہو گئے فلک پر اجابت کے باب دا
تھرائے آسماں ہلا عرش کبریا
شہ پر تھے دونوں ہاتھ پۓ طائر دعا
وہ خاکسار محو تضرع تھے فرش پر
روح القدس کی طرح دعائیں تھیں عرش پر

فارغ ہوئے نماز سے جب قبلۂ انام
آئے مصافحے کو جوانان تشنہ کام
چومے کسی نے دستِ شہنشاہ خاص و عام
آنکھیں ملیں قدم پہ کسی نے باحترام
کیا دل تھے کیا سیاہ رشید و سعید تھی
باسم معانقے تھے کہ مرنے کی عید تھی

سجدے میں شکر کے کوئی تھا مرد با خدا
پڑھتا تھا کوئی حزن سے قرآں کوئی دعا
نعت نبی کہیں تھی کہیں حمد کبریا
مولا اٹھا کے ہاتھ یہ کرتے تھے التجا
فاقوں پہ تشنہ کامی و غربت پہ رحم کر
یا رب مسافروں کی جماعت پر رحم کر

زاری تھی التجا تھی مناجات تھی اُدھر
واں صف کشی و ظلم و تعدی و شور و شر
کہتا تھا ابن سفر یہ جا جا کے نہر پر
گھاٹوں سے ہوشیار، ترائی سے باخبر
دو روز سے ہے تشنہ دہانی حسین کو
ہاں مرتے دم بھی دیجو نہ پانی حسین کو

بیٹھے تھے جانماز پر شاہ فلک سریر
ناگہ قریب آ کے گرے تین چار تیر
دیکھا ہر اک نے مڑکے سوے لشکر شریر
عباس اُٹھے تول کے شمشیر بے نظیر
پروانہ تھے سراج امامت کے نور پر
رو کی سپر حضور کرامت ظہور پر

اکبر سے مڑ کے کہنے لگے سرورِ زماں
تم جا کے کہہ دو خیمے میں یہ اسے پدر کی جاں
باندھے ہے سر کشی پر کمر لشکر گراں
بچوں کو لے کے صحن سے ہٹ جائیں بیبیاں
غفلت میں تیر سے کوئی بچہ تلف نہ ہو
ڈر ہے مجھے کہ گردن اصغر ہدف نہ ہو

کہتے تھے یہ پسر سے شۂ آسماں سریر
فضہ پکاری ڈیوڑھی سے اے خلق کے امیر
ہے ہے علی کی بیٹیاں کس جا ہوں گو شہ گیر
اصغر کے گا ہوارے تک آکر گرے ہیں تیر
گرمی میں ساری رات یہ گھٹ گھٹ کے روتے ہیں
بچے ابھی تو سرد ہوا پاکے سوئے ہیں

باقر کہیں پڑا ہے سکینہ نہیں ہے غش
گرمی کی فصل یہ تب و تاب اور یہ عطش
رو رو کے سو گئے ہیں صغیران ماہ وش
بچوں کو لے کے یاں سے کہاں جائیں فاقہ کش
یہ کس خطا پہ تیر پیا پے برستے ہیں
ٹھنڈی ہوا کے واسطے بیچتے ترستے ہیں

اٹھے یہ شور سن کے امام خلک وقار
ڈیوڑھی تک آئے ڈھالوں کو روکے رفیق دیار
فرمایا مڑ کے چلتے ہیں اب بہر کار زار
کمریں کسو جہاد پہ منگواؤ راہوار
دیکھیں فضا بہشت کی، دل باغ باغ ہو
اُمّت کے کام سے کہیں جلدی فراغ ہو

فرما کے یہ حرم میں گئے شاہ بحر و بر
ہونے لگیں صفوں میں کمر بندیاں ادھر
جوشن پہن کے حضرت عباس نام ور
دروازے پر ٹہلنے لگے مثلِ شیر نر
پر تو سے رُخ کے برق چمکتی تھی خاک پر
تلوار ہاتھ میں تھی سپر دوش پاک پر

شوکت میں رشک تاج سلیماں تھا خودِ سر
کلغی پہ لاکھ بار تصدق ہما کے پر
دستانے دونوں فتح کا مسکن ظفر کا گھر
وہ رعب الامان وہ تہور کہ الحذر
جب ایسا بھائی ظلم کی تیغوں میں آڑ ہو
پھر کس طرح نہ بھائی کی چھاتی پہاڑ ہو

خیمے میں جا کے شہ نے یہ دیکھا حرم کا حال
چہرے تو فق ہیں اور کھلے ہیں سروں کے بال
زینبؑ کی یہ دعا ہے کہ اے رب ذوالجلال
بچ جائے اس فساد سے خیرالنساؑ کا لال
بانوئے نیک نام کی کھیتی ہری رہے
صندل سے مانگ بچوں سے گودی بھری رہے

آفت میں ہے مسافر صحرائے کربلا
بے کس پہ یہ چڑھائی ہے سید پہ یہ جفا
غربت میں ٹھن گئی جو لڑائی تو ہوگا کیا
ان ننھے ننھے بچوں پہ کر رحم اے خدا
فاقوں سے جاں بلب ہیں عطش سے ہلاک ہیں
یا رب ترے رسولؐ کی ہم آلِ پاک ہیں

سر پر نہ اب علی نہ رسولؐ فلک وقار
گھر لٹ گیا گذر گئیں خاتون روزگار
اماں کے بعد روئی حسن کو میں سوگوار
دنیا میں اب حسین ہے ان سب کا یادگار
تو داد دے مری، کہ عدالت پناہ ہے
کچھ اُس پہ بن گئی تو یہ مجمع تباہ ہے

بولے تقریب جا کے شہِ آسماں جناب
مضطر نہ ہو دعائیں ہیں تم سب کی مستجاب
مغرور ہیں خطا پہ ہیں یہ خانماں خراب
خود جاکے میں دکھاتا ہوں ان کو رہِ صواب
موقع بہن نہیں ابھی فریاد و آہ کا
لاؤ تبرکات رسالت پناہ کا

معراج میں رسول نے پہنا تھا جو لباس
کشتی میں لائیں زینب اُسے شاہِ دیں کے پاس
سر پر رکھا عمامۂ سردار حق شناس
پہنی قبائے پاک رسولؐ فلک اساس
بر میں درست و چُست تھا جامہ رسولؐ کا
رومال فاطمہؑ کا عمامہ رسولؐ کا

شملے کے دوسرے جو پڑے تھے بصد وقار
ثابت یہ تھا کہ دوش پہ گیسو پڑے ہیں چار
بل کھا رہا تھا زلف سمن بوکا تارتار
جس کے ہر ایک مو پہ خطا و خستن نثار
مشک و عبیر و عود اگر میں تو ہیچ ہیں
سنبل پہ کیا کِھلیں گے یہ گیسو کے پینج میں

کپڑوں سے آرہی تھی رسولِ زمن کی بو
دولھا نے سونگھی ہوگی نہ ایسی دلہن کی بو
حیدر کی فاطمہ کی حسین و حسن کی بو
پھیلی ہوئی تھی چار طرف پنجتن کی بو
لٹتا تھا عطر وادی عنبر سرشت میں
گل جھومتے تھے باغ میں، رضواں بہشت میں

پوشاک سب پہن چکے جس دم شۂ زمن
لیکر بلائیں بھائی کی رونے لگی بہن
چلائی ہائے آج نہیں حیدرؑ و حسنؑ
اماں کہاں سے لائے تمہیں اب یہ بے وطن
رخصت ہے اب رسول کے یوسف جمال کی
صدقے گئی بلائیں تو لو اپنے لال کی

صندوق اسلحہ کے بوکھلوائے شاہ نے
پیٹا منھ اپنا زینب عصمت پناہ نے
پہنی زرہ امام فلک بارگاہ نے
بازو پہ جو شنین پڑھے عزّ و جاہ نے
جو ہر بدن کے حسن سے سارے چمک گئے
حلقے تھے جتنے اتنے ستارے چمک گئے

یاد آگئے علیؐ نظر آئی جو ذو الفقار
قبضے کو چوم کر شۂ دیں روئے زار زار
تولی جو لے کے ہاتھ میں شمشیر آبدار
شوکت نے دی صدا کہ تری شان کے نثار
فتح و ظفر قریب ہو نصرت تقریب ہو
زیب اس کی تجھ کو، ضرب عدو کو نصیب ہو

باندھی کمر سے تیغ جو زہراؑ کے لال نے
پھاڑا فلک پہ اپنا گریباں ہلال نے
دستانے پہنے سرور قدسی خصال نے
معراج پائی دوش پہ حمزہ کی ڈھال نے
رتبہ بلند تھا کہ سعادت نشان تھی
ساری سپر میں مہرِ نبوّت کی شان تھی

ہتھیار ادھر لگا چکے آقائے خاص و عام
تیار ادهر ہوا علمِ سیدِ انام
کھولے سروں کو گرد تھیں سیدانیاں تمام
روتی تھی تھامے چوبِ علم خواہر امام
تیغیں کمر میں دوش پہ شملے پڑے ہوئے
زینبؑ کے لال زیر علم آکھڑے ہوئے

گردانے دامنوں کو قبا کے وہ گل عذار
مرفق تک آستینوں کو الٹے بصد وقار
جعفر کا رعب دبدبۂ شیر کردگار
بوٹے سے ان کے قد پہ نمودار و نامدار
آنکھیں ملیں علم کے پھریرے کو چوم کے
رایت کے گرد پھرنے لگے جھوم جھوم کے

گہ ماں کو دیکھتے تھے گہ جانب علم
نعرہ کبھی یہ تھا کہ نثار شۂ امم
کرتے تھے دونوں بھائی کبھی مشورے بہم
آہستہ پوچھتے کبھی ماں سے وہ ذی حشم
کیا قصد ہے علیؑ ولی کے نشان کا
اماں کسے ملے گا علم نانا جان کا

کچھ مشورہ کریں جو شہنشاہ خوش خصال
ہم بھی محق میں آپ کو اس کا رہے خیال
پاس ادب سے عرض کی ہم کو نہیں مجال
اس کا بھی خوف ہے کہ نہ ہو آپ کو ملال
آقا کے ہم غلام ہیں اور جانثار ہیں
عزت طلب ہیں، نام کے امیدوار ہیں

بے مثل تھے رسول کے لشکر کے سب جواں
لیکن ہمارے جد کو نبیؐ نے دیا نشاں
خیبر میں دیکھتا رہا منھ، لشکر گراں
پایا علم علیؑ نے مگر وقت امتحاں
طاقت میں کچھ کمی نہیں گو بھوکے پیاسے ہیں
پوتے انھیں کے ہم ہیں انہیں کے نواسے ہیں

زینب نے تب کہا تمہیں اس سے کیا ہے کام
کیا دخل مجھ کو مالک و مختار ہیں امام
دیکھو، نہ کیجیوں بے ادبا نہ کوئی کلام
بگڑوں گی میں جو لو گے علم کا زباں سے نام
لو جاؤ بس کھڑے ہو الگ ہاتھ جوڑ کے
کیوں آئے ہو یہاں علی اکبرؑ کو چھوڑ کے

سر کو ہٹو، بڑھو نہ کھڑے ہو علم کے پاس
ایسا نہ ہو کہ دیکھ لیں، شاہ فلک اساس
کھوتے ہو اور آئے ہوئے تم میرے حواس
بس قابل قبول نہیں ہے یہ التماس
رونے لگو گے تم جو بڑا یا بھلا کہوں
اس ضد کو بیچنے کے سوا اور کیا کہوں

عمریں قلیل اور ہوس منصب جلیل
اچھا نکا لو قد کے بھی بڑھنے کی کچھ سبیل
ماں صدقے جائے گرچہ یہ ہمت کی ہے دلیل
ہاں اپنے ہم سنوں میں تمھارا نہیں عدیل
لازم ہے سوچے غور کرے پیش و پس کرے
جو ہو سکے نہ کیوں بشر اُس کی ہوس کرے

ان ننھے ننھے ہاتھوں سے اُٹھے گا یہ علم
چھوٹے قدوں میں سے سنوں میں سبھوں سے کم
نکلیں تنوں سے سبط نبیؐ کے قدم پہ دم
عہدہ یہی ہے بس یہی منصب یہی حشم
رخصت طلب اگر ہو تو یہ میرا کام ہے
ماں صدقے جائے آج تو مرنے میں نام ہے

پھر تم کو کیا بزرگ تھے گرفخر روزگار
زیبا نہیں ہے وصنف اضافی پہ افتخار
جوہر وہ ہیں جو تیغ کرے آپ آشکار
دکھلا دو آج حیدر و جعفر کی کارزار
تم کیوں کہو کہ لال خدا کے ولی کے ہیں
فوجیں پکاریں خود کہ نواسے علیؑ کے ہیں

کیا کچھ علم سے جعفر طیارؑ کا تھا نام
یہ بھی تھی اک عطائے رسول فلک مقام
بگڑی لڑائیوں میں بن آئے اُنھیں سے کام
جب کھینچتے تھے تیغ تو ہلتا تھا روم و شام
بے جاں ہوئے، تو نخل وغا نے شمر دیے
ہاتھوں کے بدلے حق نے جواہر کے پر دیے

لشکر نے تین روز ہزیمت اٹھائی جب
بخشا علم رسول خدا نے علی کو تب
مرحب کو قتل کر کے بڑھا جب وہ شیر رب
در بند کر کے قلعہ کا بھاگی سپاہ سب
اکھڑا وہ یوں گراں تھا جو در سنگ سخت سے
جس طرح توڑے کوئی پتا درخت سے

نرغے میں تین دن سے ہے مشکل کشا کا لال
اماں کا باغ ہوتا ہے جنگل میں پائمال
پوچھا نہ یہ کہ کھولے ہیں کیوں تم نے سر کے بال
میں لٹ رہی ہوں اور تمہیں منصب کا ہے خیال
غم خوار تم مرے ہو نہ عاشق امام کے
معلوم ہو گیا مجھے طالب ہو نام کے

ہاتھوں کو جوڑ جوڑ کے بولے وہ لالہ فام
غصے کو آپ تھام لیں اے خواہر امام
واللہ کیا مجال جواب لیں علم کا نام
کھل جائے گا لڑیں گے جو یہ با وفا غلام
فوجیں بھگا کے شہیداں میں سوئیں گے
تب قدر ہوگی آپ کو جب ہم نہ ہوئیں گے

یہ کہہ کے بس ہے جو سعادت نشان پسر
چھاتی بھر آئی ماں نے کہا تھام کر جگر
دیتے ہو اپنے مرنے کی پیارو مجھے خبر
ٹھہرو ذرا بلائیں تو لے لے یہ نوحہ گر
کیا صدقے جاؤں ماں کی نصیحت بُری لگی
بچو یہ کیا کہا کہ جگر پر چُھری لگی

زینب کے پاس آکے یہ بولے شہر زمن
کیوں تم نے دونوں بیٹوں کی باتیں سنیں بہن
شیروں کے شیر، عاقل و جرار وصف شکن
زینب وحید عصر ہیں دونوں یہ گل بدن
یوں دیکھنے کو سب میں بزرگوں کے طور ہیں
تیور ہی ان کے اور ارادے ہی اور ہیں

نو دس برس کے سن یہ جرأت یہ ولولے
بچے کسی نے دیکھے ہیں ایسے بھی من چلے
اقبال کیونکر ان کے نہ قدموں سے منھ ملے
کس گود میں بڑے ہوئے کس دودھ سے پلے
بے شک یہ ورثہ دار جناب امیرؑ ہیں
پر کیا کہوں کہ دونوں کی عمریں صغیر ہیں

اب تم جسے کہو اسے دیں فوج کا علم
کی عرض جو صلاح شۂ آسماں حشم
فرمایا جب سے اُٹھ گئیں زہراؑئے با کرم
اُس دن سے تم کو ماں کی جگہ جانتے ہیں ہم
مالک ہو تم بزرگ کوئی ہو کہ خُرد ہو
جس کو کہو اسی کو یہ عہدہ سپرد ہو

بولیں بہن کہ آپ بھی تو لیں کسی کا نام
ہے جس طرف توجہ سردار خاص و عام
گر مجھ سے پوچھتے ہیں شۂ آسماں مقام
قرآں کے بعد ہے تو ہے بس آپ کا کلام
شوکت میں، قد میں، شان میں، ہم سر کوئی نہیں
عباسؑ نام دار سے بہتر کوئی نہیں

عاشق غلام خادمِ دیرینہ جاں نثار
فرزند، بھائی، زینتِ پہلو وفا شعار
جرار، یادگارِ پدر، فخر روزگار
راحت رساں، مطیع، نمودار نام دار
صفدر ہے، شیر دل ہے بہادر ہے، نیک ہے
بے مثل سیکڑوں میں ہزاروں میں ایک ہے

آنکھوں میں اشک بھر کے یہ بولے شۂ زمن
ہاں تھی یہی علیؐ کی وصیت کبھی اے بہن
اچھا بلائیں آپ کدھر ہے وہ صف شکن
اکبر چچا کے پاس گئے سن کے یہ سخن
کی عرض انتظار ہے شاہِ غیور کو
چلیے پھوپھی نے یاد کیا ہے حضور کو

عباس آئے ہاتھوں کو جوڑے حضور شاہ
جاؤ بہن کے پاس یہ بولا وہ دین پناہ
زینبؑ وہیں علم لیے آئیں یہ عز و جاہ
بولے نشاں کو لے کے شۂ عرشِ بارگاہ
ان کی خوشی وہ ہے جو رضا پنجتن کی ہے
لو بھائی لو علم یہ عنایت بہن کی ہے

رکھ کر علم پہ ہاتھ جس کا وہ فلک وقار
ہمشیر کے قدم پہ ملامتند بہ افتخار
زینبؑ بلائیں لے کے یہ بولیں کہ میں نثار
عباس فاطمہ کی کمائی سے ہوشیار
ہو جائے آج صلح کی صورت تو کل چلو
ان آفتوں سے بھائی کو لے کر نکل چلو

کی عرض میرے جسم پہ جس وقت تک ہے سر
ممکن نہیں ہے یہ کہ بڑھے فوج بد گہر
تیغیں کھنچیں جو لاکھ تو سینہ کروں سپر
دیکھیں اُٹھا کے آنکھ یہ کیا تاب کیا جگر
ساونت ہیں پسر اسد ذوالجلال کے
گر شیر ہو تو پھینک دیں آنکھیں نکال کے

منھ کر کے سُوئے قبرِ علیؑ پھر کیا خطاب
ذرے کو آج کر دیا مولا نے آفتاب
یہ عرض خاکسار کی ہے یا ابو ترابؑ
آقا کے آگے میں ہوں شہادت سے کامیاب
سرتن سے ابن فاطمہ کے رو بروگرے
شبیر کے پسینے پر میرا لہو گرے

یہ سن کے آئی زوجہ عباس نامور
شوہر کی سمت پہلے کنکھیوں سے کی نظر
لیں سبطِ مصطفی کی بلائیں بچشم تر
زینبؑ کے گرد پھر کے یہ بولی وہ نوحہ گر
فیض آپ کا ہے اور تصدق امام کا
عزت بڑھی کنیز کی رتبہ غلام کا

سر کو لگا کے چھاتی سے زینب نے یہ کہا
تو اپنی مانگ کوکھ سے ٹھنڈی رہے سدا
کی عرض مجھ سی لاکھ کنیزیں تو ہوں فدا
بانوے نامور کو سہاگن رکھے خدا
بچے جیٔیں ترقی اقبال وجاہ ہو
سائے میں آپ کے علی اکبر کا بیاہ ہو

قسمت وطن میں خیر سے پھر شہ کو لے کے جائے
یثرب میں شور ہو کہ سفر سے حسینؑ آئے
ام النبین جاہ و حشم سے پسر کو پائے
جلدی شب عروسی اکبر خدا دکھائے
مہندی تمہارا لال مَلے ہاتھ پاؤں میں
لاؤ دلہن کو بیاہ کے تاروں کی چھاؤں میں

ناگاہ آگے بالی سکینہ نے یہ کہا
کیسا ہے یہ ہجوم کدھر ہیں مرے چچا
عہدہ علم کا اُن کو مبارک کرے خدا
لوگو مجھے بلائیں تو لینے دو اک ذرا
شوکت خدا بڑھائے مرے عمو جان کی
میں بھی تو دیکھوں شان علیؑ کے نشان کی

عباس مسکرا کے پکارے کہ آؤ آؤ
عمو نثار پیاس سے کیا حال ہے بتاؤ
بولی لپٹ کے وہ کہ مری مشک لیتے جاؤ
اب تو علم ملا تمہیں پانی مجھے پلاؤ
تحفہ کوئی نہ دیجیے نہ انعام دیجیے
قربان جاؤں پانی کا اک جام دیجیے

فرمایا آپ نے کہ نہیں فکر کا مقام
باتوں پہ اس کی روتی تھیں سیدانیاں تمام
کی عرض آکے ابن حسن نے کہ یا امام
انبوہ ہے بڑھی چلی آتی ہے فوجِ شام
عباس اب علم لیے باہر نکلتے ہیں
ٹھہرو بہن سے مل کے گلے ہم بھی چلتے ہیں

نگہ بڑھے علم لیے عباسِؑ با وفا
دوڑے سب اہل بیت کھلے سر برہنہ پا
حضرت نے ہاتھ اٹھا کے یہ اک ایک سے کہا
لو الوداع اے حرم پاک مصطفیٰ
صبح شب فراق ہے پیاروں کو دیکھ لو
سب مل کے ڈوبتے ہوئے تاروں کو دیکھ لو

شہ کے قدم پہ زینبِؑ زار و حزیں گری
بانو پچھاڑ کھا کے پسر کے قریں گری
كلثوم تھرتھرا کے بروئے زمیں گری
باقرؑ کہیں گرا تو سکینہؑ کہیں گری
اُجڑا چمن، ہر اک گلِ تازہ نکل گیا
نکالا علم کہ گھر سے جنازہ نکل گیا

دیکھی جو شان حضرت عباس عرش جاه
آگے بڑھی علم کے پس از تہنیت سپاه
نکلا حرم سرا سے دو عالم کا بادشاہ
نشستر بدل تھی بنت علی کی فغان و آہ
رہ رہ کے اشک بہتے تھے روئے جناب سے
شبنم ٹپک رہی تھی گل آفتاب سے

مولا چڑھے فرس پہ محمد کی شان سے
ترکش لگایا ہرنے پہ کس آن بان سے
نکلا یه جن و انس و ملک کی زبان سے
اُترا ہے پھر زمیں پہ براق آسمان سے
سارا چلن خرام میں کبک دری کا ہے
گھونگھٹ نئی دلہن کا ہے چہرہ پری کا ہے

غصے میں انکھڑیوں کے اُبلنے کو دیکھئے
جو بن میں جھوم جھوم کے چلنے کو دیکھئے
سانچے میں جوڑ بند کے ڈھلنے کو دیکھئے
تھم کر کنوتیوں کے بدلنے کو دیکھئے
گردن میں ڈالیں ہاتھ یہ پریوں کو شوق ہے
بالا ددی میں اس کو ہما پر بھی فوق ہے

تھم کر ہوا چلی فرس خوش قدم بڑھا
جوں جوں وہ سوئے دشت بڑھا اور دم بڑھا
گھوڑوں کی لیں سواروں نے باگیں، علم بڑھا
رایت بڑھا کہ سروِ ریاض ارم بڑھا
پھولوں کو لے کے باد بہاری پہونچ گئی
بستان کربلا میں سواری پہونچ گئی

پنجہ ادھر چمکتا تھا اور آفتاب اُدھر
اُس کی ضیا تھی خاک پہ ضواس کی عرش پر
زر ریزی علم پر ٹھہرتی نہ تھی نظر
دولھا کا رخ تھا سونے کے سہرے میں جلوہ گر
تھے دو طرف جو دو علم اس ارتفاع کے
اُلجھے ہوئے تھے تار خطوط شعاع کے

الله ری سپاہ خدا کی مشکوہ وشاں
جھکنے لگے جنود ضلالت کے بھی نشاں
کمریں کَسے علم کے تلے ہاشمی جواں
دنیا کی زیب دین کی عزت جہاں کی جاں
ایک ایک دور ماں علی کا چراغ تھا
جس کو بہشت پر تھا تفوق وہ باغ تھا

لڑکے وہ سات آٹھ، سہی قد سمن عذار
گیسو کسی کے چہرے پہ دو اور کسی کے چار
حیدرؑ کا رعب نرگسی آنکھوں سے آشکار
کھیلیں جو نیمچوں سے کریں شیر کا شکار
نیزوں کے سمت چاند سے سینے تنے ہوئے
آئے تھے عید گاہ میں دولھا بنے ہوئے

غرفوں سے حوریں دیکھ کے کرتی تھیں یہ کلام
دنیا کا باغ بھی ہے عجب پُر فضا مقام
دیکھو درود پڑھ کے سوئے لشکرِ امام
ہم شکل مصطفے ہے یہی عرش احتشام
رایت لیے وہ لال خدا کے ولی کا ہے
اب تک جہاں میں ساتھ نبیؐ و علیؑ کا ہے

دنیا سے اُٹھ گئے تھے جو پیغمبرِ زمان
ہم جانتے تھے حسن سے خالی ہے آب جہاں
کیونکر سوئے زمیں نہ جھکے پیر آسماں
پیدا کیا ہے حق نے عجب حسنؑ کا جواں
سب خوبیوں کا خاتمہ بس اس حسیں پہ ہے
محبوب حق میں عرش پہ یہ زمیں پہ ہے

نگاہ تیرا دھر سے چلے جانب امام
گھوڑا بڑھا کے آپ نے حجت بھی کی تمام
نکلے ادھر سے شہ کے رفیقان تشنہ کام
بے سر ہو ئے پرون میں سران سپاہ شام
بالا کبھی بھی تھی تیغ کبھی زیر تنگ تھی
ایک اک کی جنگ مالک اشتر کی جنگ تھی

منکلے پۓ جہاد عزیزان شاہ دیں
نعرے کیے کہ خوف سے ملنے لگی زمیں
روباہ کی صفوں پہ چلے شیر خشم گیں
کھینچی جو تیغ بھول گئے صف کشی لعیں
بجلی گرمی پروں پر شمال و جنوب کے
کیا کیا لڑے میں شام کے بادل میں ڈوب کے

اللہ رے علیؑ کے نواسوں کی کارزار
دونوں کے نیچے تھے کہ چلتی تھی ذوالفقار
شانہ کٹا، کسی نے جو روکا سپر پہ وار
گنتی تھی زخمیوں کی نہ کشتوں کا کچھ شمار
اتنے سوار قتل کیے تھوڑی دیر میں
دونوں کے گھوڑے چھپ گئے لاشوں کے ڈھیر میں

وہ چھوٹے چھوٹے ہاتھ وہ گوری کلائیاں
آفت کی پھرتیاں تھیں غضب کی صفائیاں
ڈر ڈر کے کاٹتے تھے کماں کش کنائیاں
فوحوں میں تھیں نبیؐ و علیؑ کی دُہائیاں
شوکت ہو ہو تھی جناب امیر کی
طاقت دکھا دی شیروں نے زینبؑ کے شیر کی

کس حسن سے حسن کا جوان حسین لڑا
گھر گھر کے صورت اسد خشم گیں لڑا
دو دن کی بھوک پیاس میں وہ مہ جبیں لڑا
سہرا اُلٹ کے یوں کوئی دولھا نہیں لڑا
حملے دکھا دیے اسد کردگار کے
مقتل میں سوئے ازرق شامی کو مار کے

چمکی جو تیغ حضرت عباس عرش جاہ
روح الامیں پکارے کہ اللہ کی پناہ
ڈھالوں میں چھپ گیا پر سعد روسیاہ
کشتوں سے بند ہو گئی امن و اماں کی راہ
جھپٹا جو شیر شوق میں دریا کی سیر کے
لے لی ترائی، تیغوں کی موجوں میں تیر کے

ہے سر ہوئے موکل سر چشمہ فرات
ہل چل میں مثلِ موج صفوں کو نہ تھا ثبات
دریا میں گر کے فوت ہوئے کتنے بد صفات
گویا حباب ہو گئے تھے نقطۂ نبات
عباس بھر کے مشک کو یاں تشنہ لب لڑے
جس طرح نہرواں میں امیر عرب لڑے

آفت بھی حرب و ضرب علی اکبر دلیر
غصے میں جھپٹے صید پہ جیسے گرسنہ شیر
سب سر بلند پست زبردست سب تھے زیر
جنگل میں چار سمت ہوئے زخمیوں کے ڈھیر
سر اُن کے اُترے تن سے جو تھے دن چڑھے ہوئے
عباس سے بھی جنگ میں کچھ تھے بڑھے ہوئے

تلواریں برسیں، صبح سے نصف النہار تک
ہلتی رہی زمین لرزتے رہے فلک
کانپا کیے پروں کو سمیٹے ہوئے ملک
نعرے نہ پھر وہ تھے، نہ وہ تیغوں کی تھی چمک
ڈھالوں کا دور برچھیوں کا اوج ہو گیا
ہنگام ظہر خاتمہ فوج ہو گیا

لاشے سبھوں کے سبط نبی خود اٹھا کے لائے
قاتل کسی شہید کا سر کاٹنے نہ پائے
دشمن کو بھی نہ دوست کی فرقت خدا دکھائے
فرماتے تھے بچھڑ گئے سب ہم سے ہائے ہائے
اتنے پہاڑ گر پڑیں جس پر وہ خم نہ ہو
گر سو برس جیوں تو یہ مجمع بہم نہ ہو

لاشے تو سب کے گرد تھے اور بیچ میں امام
ڈوبی ہوئی تھی خوں میں نبی کی قبا تمام
افسرده و حزین و پریشان و تشنہ کام
برچھی تھی دل کو فتح کے باجوں کی دھوم دھام
اعدا کی شہید کا جب نام لیتے تھے
تھرا کے دونوں ہاتھوں سے دل تھام لیتے تھے

پوچھو اسی سے جس کے جگر پر ہوں اتنے داغ
اک عمر کا ریاض تھا جس پر لٹا وہ باغ
فرصت نہ اب بکا سے نہ ماتم سے ہے فراغ
جو گھر کی روشنی تھے وہ گل ہو گئے چراغ
پڑتی تھی دھوپ سب کے تن پاش پاش پر
چادر بھی اک نہ تھی علی اکبر کی لاش پر

مقتل سے آئے خیمہ کے در شۂ زمن
پر شدت عطش سے نہ تھی طاقتِ سخن
پردے پہ ہاتھ رکھ کے پکارے بصد محن
اصغرؑ کو گاہوارے سے لے آؤ اے بہن
پھر ایک بار اس مۂ انور کو دیکھ لیں
اکبرؑ کے شیر خوار برادر کو دیکھ لیں

خیمے سے دوڑے آل پیمبر برہنہ سر
اصغر کو لائیں ہاتھوں پہ بانوئے نوحہ گر
بچے کو لے کے بیٹھ گئے آپ خاک پر
منھ سے ملے جو ہونٹھ تو چونکا وہ سیم بر
غم کی چھری چلی جگر چاک پاک پر
بٹھلا لیا حسین نے زانوئے پاک پر

بچے سے ملتفت تھے شۂ آسماں سریر
تھا اس طرف کمیں میں بن کاہل شریر
مارا جو تین بھال کا اس بے حیا نے تیر
بس دفعتا نشانہ ہوئی گردنِ صغیر
تڑپا جو شیر خوار تو حضرت نے آہ کی
معصوم ذبح ہو گیا گودی میں شاہ کی

جس دم تڑپ کے مر گیا وہ طفلِ شیر خوار
چھوٹی سی قبر تیغ سے کھودی بحال زار
بچے کو دفن کر کے پکارا وہ ذی وقار
اے خاک پاک حرمت مہماں نگاہ دار
دامن میں رکھ اُسے جو محبت علی کی ہے
دولت ہے فاطمہؑ کی امانت علیؑ کی ہے

یہ کہہ کے آئے فوج پر تولے ہوئے حُسام
آنکھیں لہو تھیں رونے سے چہرہ تھا سرخ فام
زیب بدن کیے تھے بصد عز و احتشام
پیراہن مطہر پیغمبرؐ انام
حمزہ کی ڈھال تیغ شۂ لافتا کی تھی
بر میں زرہ جناب رسول خدا کی تھی

رستم تھا اور پوش کہ پاکھر میں راہوار
جرار برد بار سبک رو وفا شعار
کیا خوش نما تھا زیں طلا کار و نقره کار
اکسیر تھا قدم کا جسے مل گیا غبار
خوش خو تھا خانہ زاد تھا دلدل نژاد تھا
شبیر بھی سخی تھے فرس بھی جواد تھا

گرمی کا روزہ جنگ کی کیونکر کروں بیاں
ڈر ہے کہ مثل شمع نہ ملنے لگے زباں
وہ لوں کہ الحذر وہ حرارت کہ الاماں
رن کی زمیں تو سرخ تھی اور زرد آسماں
آب خنک کو خلق ترستی تھی خاک پر
گویا ہوا سے آگ برستی تھی خاک پر

وہ لوں وہ آفتاب کی حدّت وہ تاب و تب
کالا تھا رنگ دھوپ سے دن کا مثال شب
خود نہر علقمہ کے بھی سوکھے ہوئے تھے لب
خیمے تھے جو حبابوں کے تپتے تھے سب کے سب
اُڑتی تھی خاک خشک تھا چشمہ حیات کا
کھولا ہوا تھا دھوپ سے پانی فرات کا

جھیلوں سے چار پائے نہ اُٹھتے تھے تابہ شام
مسکن میں مچھلیوں کے سمندر کا تھا مقام
آہو جو کاہلے تھے، تو جیتے سیاہ فام
پتھر پگھل کے رہ گئے تھے، مثل موم خام
سرخی آڑی تھی پھولوں سے سبزہ گیاہ سے
پانی کنووں میں اُترا تھا سائے کی چاہ سے

کوسوں کسی شجر میں نہ گل تھے نہ برگ و بار
ایک ایک نخل جل رہا تھا صورت چنار
ہنستا ست کوئی گل نہ مہکتا تھا سبزہ زار
کانٹا ہوئی تھی پھول کی ہر شاخ باردار
گرمی یہ تھی کہ زیست سے دل سب کے سرد تھے
پتے بھی مثل چہرہ مدقوق زرد تھے

آبِ رواں سے منھ نہ اُٹھاتے تھے جانور
جنگل میں چھپتے پھرتے طائر ادھر اُدھر
مردم تھی سات پردوں کے اندر عرق میں تر
خسخانۂ مژہ سے نکلتی نہ تھی نظر
گر چشم سے نکل کے ٹھہر جائے راہ میں
پڑ جائیں لاکھوں آبلے پائے نگاہ میں

شیر اٹھتے تھے نہ دھوپ کے مارے کچھار سے
آہو نہ منھ نکالتے تھے سبزہ زار سے
آئینہ مہر کا تھا مگر غبار سے
گردوں کو تپ چڑھی تھی زمیں کے بخار سے
گرمی سے مضطرب تھا زمانہ زمین پر
بھن جاتا تھا جو گرتا تھا دانہ زمین پر

گرداب پر تھا شعلۂ جوالہ کا گماں
انگارے سے حباب تو پانی شرر فشاں
منھ سے نکل پڑی تھی ہر اک موج کی زباں
تہ پر تھے سب نہنگ، مگر تھی لبوں پہ جاں
پانی تھا آگ گرمیٔ روز حساب تھی
ماہی جو سیخ موج تک آئی کباب تھی

آئینہ فلک کو نہ تھی تاب و تب
چھپنے کو برق چاہتی تھی دامن سحاب
سب سے سوا تھا گرم مزاجوں کو اضطراب
کافور صبح ڈھونڈھتا پھرتا تھا آفتاب
بھڑکی تھی آگ گنبد پر چرخِ اثٰیر میں
بادل چھپے تھے سب کرہ زمہریر میں

اس دھوپ میں کھڑے تھے اکیلے شۂ امم
نے دامن رسولؐ تھا نے سایۂ علم
شعلے جگر سے آہ کے اُٹھتے تھے دمبدم
اودے تھے لب زبان میں کانٹے کمر میں خم
بے آب تیسرا تھا جو دن مہمان کو
ہوتی تھی بات بات میں لکنت زبان کو

گھوڑوں کو اپنے کرتے تھے سیراب سب سوار
آتے تھے اونٹ گھاٹ پہ باندھے ہوئے قطار
پیتے تھے آپ نہر پرند آکے بے شمار
سقے زمیں پہ کرتے تھے چھڑکاؤ بار بار
پانی کا دام و دو کو پلانا ثواب تھا
اک ابن فاطمہؑ کے لیے قحط آب تھا

سر پر لگائے تھا پر سعد چتر زر
خادم کئی تھے مروہ جنباں ادھر اُدھر
کرتے تھے آب پاش مکرر زمیں کوتر
فرزند فاطمہ پہ نہ تھا سایۂ شجر
وه رهوس دشت کی وہ جلال آفتاب کا
سونلا گیا تھا رنگ مبارک جناب کا

کہتا تھا ابن سعد کہ اے آسماں جناب
بیعت جو کیجے اب بھی تو حاضر ہے جامِ آب
فرماتے تھے حسین کہ او خانماں خراب
دریا کو خاک جانتا ہے ابنِ بوتراب
فاسق ہے، پاس کچھ تجھے اسلام کا نہیں
آب بقا ہو یہ تو مرے کام کا نہیں

کہہ دوں تو خوان لے کے خود آئیں ابھی خلیلؑ
چاہوں تو سلسبیل کو دم میں کروں سبیل
کیا جام آب کا تو مجھے دے گا او ذلیل
بے آبرو اخسیس، ستمگر دنی بخیل
جس پھول پر پڑے ترا سایہ وہ بو نہ دے
کھلوائے قصد تُو تو کبھی رگ لہو نہ دے

گرجم کا نام لوں تو ابھی جام لے کے آئے
کوثر یہیں رسولؐ کا احکام لے کے آئے
روح الامیںؑ زمیں پہ مرا نام لے کے آئے
لشکر ملک کا فتح کا پیغام لے کے آئے
چا ہوں جو انقلاب تو دنیا تمام ہو
اُلٹے زمین یوں کہ نہ کوفہ نہ شام ہو

فرما کے یہ نگاہ جو کی سوے ذوالفقار
تھرا کے پچھلے پانوں ہٹا وہ ستم شعار
مظلوم پر صفوں سے چلے تیر بے شمار
آواز کوسِ حرب ہوئی آسمان کے پار
نیزے اُٹھا کے جنگ پہ اسوار تل گئے
کالے نشان فوج سیہ رو کے گھل گئے

وہ دھوم طبل جنگ کی وہ بوق کا خروش
کر ہو گئے تھے شور سے کروبیوں کے گوش
تھرائی یوں زمیں کہ اُڑے آسماں کے پوش
نیزے ہلاکے نکلے سوار ان درع پوش
ڈھالیں تھیں یوں سروں پہ سواران شوم کے
صحرا میں جیسے آئے گھٹا جھوم جھوم کے

توا پڑھ کے چند شعر رجز شاہ دیں بڑھے
گیتی کے تھام لینے کو روح الامین بڑھے
مانند شیر نہ کہیں ٹھہرے کہیں بڑھے
گویا علیؑ الٹتے ہوئے آستیں بڑھے
جلوہ دیا جری نے عروس مصاحف کو
مشکل کشا کی تیغ نے چھوڑا غلاف کو

کاٹھی سے اس طرح ہوئی وہ شعلہ خو جدا
جیسے کنارِ شوق سے ہو، خوب رو جدا
مہتاب سے شعاع جدا گل سے بو جدا
سینے سے دم جدا رگ جان سے لہو جدا
گرجا جو رعد، ابر سے بجلی نکل پڑی
محمل میں دم جو گھٹ گیا لیلیٰ نکل پڑی

آئے حسینؑ یوں کہ عقاب آئے جس طرح
آہو پہ شیر شہ زہ غاب آئے جس طرح
تا بنده برق سوئے سحاب آئے جس طرح
دوڑا فرس نشیب میں آب آئے جس طرح
یوں تیغ تیز کوندگئ اس گروہ پر
بجلی تڑپ کے گرتی ہے جس طرح کوہ پر

گرمی میں تیغ برق جو چمکی شرر اڑے
جھونکا چلا ہوا کا جوسن سے تو سر اُڑے
پر کالۂ سپر جو ادھر اور اُدھر اُڑے
روح الامیں نے صاف یہ جانا کہ پر اڑے
ظاہر نشان اسم عزیمت اثر ہوئے
جن پر علے لکھا تھا، وہی پر سپر ہوئے

جس پر چلی وہ تیغ دو پارا کیا اُسے
کھینچتے ہی چار ٹکڑے دوبارا کیا اُسے
واں تھی جدھر اجل نے اشارا کیا اُسے
سختی بھی کچھ پڑی تو گوارا کیا اُسے
نے زین تھا فرس پہ نہ اسوار زین پر
کڑیاں زرہ کی بکھری ہوئی تھیں زمین پر

آئی چمک کے غول پہ جب سر گرا گئی
دم میں جمی صفوں کو برابر گرا گئی
ایک ایک قصرتن کو زمین پر گرا گئی
سیل آئی زور شور سے جب گھر گرا گئی
آپہونچا اس کے گھاٹ یہ جو مر کے رہ گیا
دریا لہو کا تیغ کے پانی سے بہ گیا

یہ آبرو یہ شعلہ فشانی خدا کی شاں
پانی میں آگ آگ میں پانی خدا کی شاں
خاموش اور تیز زبانی خدا کی شاں
استادہ آب میں یہ روانی خدا کی شاں
لہرائی جب اُتر گیا دریا بڑھا ہوا
نیزوں تھا ذو الفقار کا پانی چڑھا ہوا

قلب و جناح میمنہ و میسرا تباه
گردن کشان امت خیرالور تباه
جنباں زمیں صفیں تہ و بالا پر انتباہ
بے جان جسم، روح مسافر سرا تباہ
بازار بند ہو گئے جھنڈے اُکھڑ گئے
فوجیں ہوئیں تباہ محلے اُجڑ گئے

الله ری تیزی و برّس، اس شعلہ رنگ کی
چمکی سوار پر، تو خبر لائی تنگ کی
پیاسی فقط لہو کی طلب گار جنگ کی
حاجت نہ سان کی تھی اُسے اور نہ سنگ کی
خوں سے فلک کو لاشوں سے مقتل کو بھرتی تھی
سو بار دم میں چرخ پہ چڑھتی اُترتی تھی

تیغ خزاں تھی، گلشن ہستی سے کیا اُسے
گھر جس کا خود اجڑ گیا، بستی سے کیا اُسے
وہ حق نما تھی، کفر پرستی سے کیا اُسے
جو آپ سر بلند ہو، پستی سے کیا اُسے
کہتے ہیں راستی جسے وہ خم کے ساتھ ہے
تیزی زبان کے ساتھ برش دم کے ساتھ ہے

سینے پہ چل گئی تو کلیجہ لہو ہُوا
گویا جگر میں موت کا ناخن فرو ہُوا
چمکی تو الامان کا غل چار سو ہُوا
جو اُس کے منہ پہ آگیا، بے آبرو ہُوا
رُکتا تھا ایک وار نہ دس سے نہ پانچ سے
چہرے سیاہ ہو گئے تھے، اُس کی آنچ سے

بچھ بچھ گئیں صفوں پہ صفیں وہ جہاں چلی
چمکی تو اس طرف ادھر آئی وہاں چلی
دونوں طرف کی فوج پکاری کہاں چلی
اس نے کہا یہاں وہ پکارا وہاں چلی
منہ کس طرف ہے تیغ زنوں کو خبر نہ تھی
سر گر رہے تھے اور تنوں کو خبر نہ تھی

دشمن جو گھاٹ پر تھے وہ دھوتے تھے جان سے ہاتھ
گردن سے سر الگ تھا جدا تھے نشاں سے ہاتھ
توڑا کبھی جگر کبھی چھیدا سناں سے ہاتھ
جب کٹ کے گر پڑیں تو پھر آئیں کہاں سے ہاتھ
اب ہاتھ دستیات نہیں منہ چھپانے کو
ہاں پاؤں رہ گئے ہیں فقط بھاگ جانے کو

اللہ رے خوب تیغ شۂ کائنات کا
زہرہ تھا آب خوف کے مارے فرات کا
دریا پہ حال یہ تھا ہر اک بد صفات کا
چاره فرار کا تھا نہ یارا ثبات کا
غل تھا کہ برق گرتی ہے ہر درع پوش پر
بھاگو خدا کے قہر کا دریا ہے جوش پر

ہر چند مچھلیاں تھیں زره پوش سربسر
منہ کھولے چھپتی پھرتی تھیں لیکن ادھر ادھر
بھاگی تھی موج چھوڑ کے گرداب کی سپر
تھے تہ نشیں نہنگ، مگر آب تھے جگر
دریا نہ تھمتا، خوف سے اس برق تاب کے
لیکن پڑے تھے پاؤں میں چھالے حباب کے

آیا خدا کا قہر جدھر سَن سے آگئی
کانوں میں الاماں کی صدا رن سے آگئی
دو کر کے خود، زین پہ جوشن سے آگئی
کھینچتی ہوئی زمین پہ، تو سن سے آگئی
بجلی گری جو خاک پہ تیغ جناب کی
آئی صدا زمین سے یا بوترابؑ کی

پس پس کے کش مکش سے کماندار مر گئے
چلے تو سب چڑھے رہے بازو اتر گئے
گوشے کٹے کمانوں کے تیروں کے پر گئے
مقتل میں ہو سکا نہ گذارا گذارا گئے
دہشت سے ہوش اڑ گئے تھے مراغِ و ہم کے
سوفار کھول دیتے تھے منہ سہم سہم کے

تیرا فگنی کا جن کی ہر اک شہر میں تھا شور
گوشہ کہیں نہ ملتا تھا ان کو سوائے گور
تاریک شب میں جن کا نشانہ تھا پائے مور
لشکر میں خوف جاں نے انہیں کر دیا تھا کور
ہوش اڑ گئے تھے فوج ضلالت نشاں کے
پیکاں میں زہ کو رکھتے تمھتے سوفار جاں کے

صف پر صفیں پروں پر پرے پیش و پس گرے
اسوار پر سوار فرس پر فرس گرے
اُٹھ کر زمیں سے پانچ جو بھاگے تو دس گرے
مخبر پہ پیک پیک پہ مر کر عسس گرے
ٹوٹے پرے شکست بنائے ستم ہوئی
دنیا میں اس طرح کی بھی افتاد کم ہوئی

غصے تھا شیر شہ زہ صحرائے کربلا
 چھوڑے تھا گرگ، منزل و ماوائے کربلا
تیغ علی تھی معرکہ آرائے کربلا
خالی نہ تھی سروں سے کہیں جائے کربلا
بستی بسی تھی مردوں کے قریے اُجاڑ تھے
لاشوں کی تھی زمین سروں کے پہاڑ تھے

غازی نے رکھ لیا تھا جو شمشیر کے تلے
تھی طرفہ کش مکش، فلک پیر کے تلے
چلے سمٹ کے جاتے تھے، زہ گیر کے تلے
چھپتی تھی سر جھکا کے کماں تیر کے تلے
اس تیغ بے دریغ کا جلوہ کہاں نہ تھا ؟
سہمے تھے سب یہ گوشۂ امن و اماں نہ تھا

چاروں طرف کمان کیانی کی وہ ترنگ
رہ رہ کے ابر شام سے تھی بارش خدنگ
وہ شور و صیحہ فرس ابلق و سرنگ
وہ لوں وہ آفتاب کی تابندگی وہ جنگ
پھینکتا تھا دشت کیں کوئی دل تھا نہ چین سے
اس دن کی تاب و تب کوئی پوچھے حسین سے

سقے پکارتے تھے یہ شکیں لیے اُدھر
بازار جنگ گرم ہے، ڈھلتی ہے دو پہر
پیاسا جو ہو، وہ پانی سے ٹھنڈا کرے جگر
مشکوں پہ دوڑ دوڑ کے گرتے تھے اہل شر
کیا آگ لگ گئی تھی جہانِ خراب کو
پیتے تھے سب حسین تڑپتے تھے آپ کو

گرمی میں پیاس تھی کہ پھنکا جاتا تھا جگر
اُف اُف کبھی کہا کبھی چہرے پہ لی سپر
آنکھوں میں ٹیس اٹھی، جو پڑی دھوپ پر نظر
جھپٹے کبھی ادھر کبھی حملہ کیا اُدھر
کثرت عرق کے قطروں کی تھی روئے پاک پر
موتی برستے جاتے تھے مقتل کی خاک پر

سیراب چھپتے پھرتے تھے پیاسے کی جنگ سے
چلتی تھی ایک تیغ علیؑ لاکھ رنگ سے
چمکی جو فرق پر تو نکل آئی تنگ سے
رکتی تھی نے سپر سے نہ آہن نہ سنگ سے
خالق نے منہ دیا تھا، عجب آب و تاب کا
خود اس کے سامنے تھا، پھپھولا جاب کا

سہمے ہوئے تھے یوں کہ کسی کو نہ تھی خبر
پیکاں کدھر ہے تیر کا سوفار ہے کدھر
مردم کی کش مکش سے کمانوں کو تھا یہ ڈر
گوشوں کو ڈھونڈھتی تھیں زمیں پر جھکا کے سر
ترکش سے کھینچے تیر کوئی یہ جگر نہ تھا
سیسر پہ جس نے ہاتھ رکھا تن پہ سر نہ تھا

گھوڑوں کی وہ تڑپ وہ چمک تیغ تیز کی
سو سو صفیں کھل گئیں جب جست و خیز کی
لاکھوں میں تھی نہ ایک کو طاقت ستیز کی
تھی چار سمت دھوم گریزا گریز کی
آری جو ہو گئی تھیں وہ سب ذوالفقار سے
تیغوں نے منہ پھرا لیے تھے کارزار سے

گھوڑوں کی جست و خیز سے اُٹھا غبار زرد
گردوں میں مثل شیشہ ساعت بھری تھی گرد
تودا بنا تھا خاک کا مینائے لاجورد
کوسوں سیاہ تار تھا شب وادی نبرد
پنہاں نظر سے نیر گیتی فروز تھا
ڈھلتی تھی دوپہر کے نہ شب تھا نہ روز تھا

اللہ ریی کڑائی میں شوکت جناب کی
سونلائے رنگ میں تھی ضیا آفتاب کی
سوکھے وہ لب کہ پنکھڑیاں تھیں گلاب کی
تصویر ذوالجناح پہ تھی بوترابؑ کی
ہوتا تھا غل جو کرتے تھے نعرے لڑائی میں
بھا گو کہ شیر گونج رہا ہے، ترائی میں

پھر تو یہ غل ہوا کہ دہائی حسینؑ کی
اللہ کا غضب تھا لڑاتی حسینؑ کی
دریا حسینؑ کا ہے ترائی حسینؑ کی
دنیا حسینؑ کی ہے خدائی حسینؑ کی
بیڑا بچایا آپ نے طوفاں سے نوحؑ کا
اب رحم واسطہ علے اکبرؑ کی روح کا

اکبرؑ کا نام سن کے جگر پر لگی سناں
آنسو بھر آئے روک لی رہوار کی عناں
مڑ کر پکارے لاشں پسر کو شۂ زماں
تم نے نہ دیکھی جنگ پدر اے پدر کی جاں
قسمیں تمہاری روح کی یہ لوگ دیتے ہیں
نواب تو ذوالفقار کو ہم روک لیتے ہیں

چلایا ہاتھ مار کے زانو پہ ابن سعد
اے وافضیحتا یہ ہزیمت ظفر کے بعد
زیبا دلا دروں کو نہیں ہے خلاف وعد
اک پہلوان یہ سنتے ہی گر جا مثالِ رعد
نعرہ کیا کہ کرتا ہوں حملہ امام پر
اے ابن سعد لکھ لے ظفر میرے نام پر

بالا قد و كلفت و تنومند و خیره سر
رویئن تن و سیاه دروں آہنی کمر
ناوک پیام مرگ کے، ترکش اجل کا گھر
تیغیں ہزار ٹوٹ گئیں جس پہ وہ سپر
دل میں بدی طبیعت بدمیں بگاڑ تھا
گھوڑے پہ تھا شقی کہ ہوا پر پہاڑ تھا

ساتھ اس کے اور اسی قد و قامت کا ایک یَل
آنکھیں کبود، رنگ سیہ، ابروؤں پہ بل
بدکار و بدشعار ستم گارو پر دَغل
جنگ آزما بھگائے ہوئے لشکروں کے دَل
بھالے لیے کسے ہوئے کمریں ستیز پر
نازاں وہ ضرب گرز پہ یہ تیغ تیز پر

کھنچ جائے شکل حرب، وہ تدبیر چاہیے
دشمن بھی سب مقر ہوں وہ تقریر چاہیے
تیزی زباں میں صورت شمشیر چاہیے
فولاد کا قلم دمِ تحریر چاہیے
نقشہ کھنچے گا صاف صف کارزار کا
پانی دوات چاہتی ہے، ذو الفتار کا

لشکر میں اضطراب تھا فوجوں میں کھلبلی
ساونت بے حواس، ہر انسان دھنی بلی
ڈر تھا کہ لو حسینؑ بڑھے تیغ اب چلی
غُل تھا ادھر ہیں مرحب وعنتر، اُدھر علیؑ
کون آج سر بلند ہو اور کون پست ہو ؟
کس کی ظفر ہو دیکھئے کس کی شکست ہو ؟

آواز دی یہ ہاتفِ غیبی نے تب کہ ہاں
بسم اللہ اے امیر عرب کے سرور جاں
اٹھی علیؑ کی تیغ دو دم چاٹ کر زباں
بیٹھے درست ہو کے فرس پر شۂ زماں
واں سے وہ شور بخت بڑھا نعرہ مار کے
پانی بھر آیا منہ میں ادھر ذوالفقار کے

لشکر کے سب جواں تھے لڑائی میں جی لڑائے
وہ بد نظر تھا آنکھوں میں آنکھیں اُدھر گڑائے
ڈھالیں لڑیں سپاہ کی یا ابر گڑ گڑائے
غصے میں آکے گھوڑے نے بھی دانت کڑ کڑائے
ماری جو ٹاپ ڈر کے ہٹے ہر لعیں کے پاؤں
ماہی پہ ڈگمگا گئے گاوِ زمیں کے پاؤں

نیزہ ہلا کے شاہ پر آیا وہ خود پسند
مشکل کشا کے لال نے کھولے تمام بند
تیر و کماں سے بھی نہ ہوا جب وہ بہرہ مند
چلا اُدھر کھنچا کہ چلی تیغ سر بلند
وہ تیر کٹ گئے جو در آتے تھے سنگ میں
گوشے نہ تھے کماں میں، نہ پیکاں خدنگ میں

ظالم اٹھا کے گرز کو آیا جناب پر
طاری ہوا غضب خلفِ بوترابؑ پر
مارا جو ہاتھ، پاؤں جما کر رکاب پر
بجلی گری شقی کے سر پُر عتاب پر
بَد ہاتھ میں شکست، ظفر نیک ہاتھ میں
ہاتھ اُڑ کے جاپنڑا کئی ہاتھ ایک ہاتھ میں

کچھ دست پاچہ ہو کے چلا تھا وہ تابکار
پنجے سے پرا جل کے کہاں جا سکے شکار
واں اُس نے بائیں ہاتھ میں لی تیغ آبدار
یاں سر سے آئی پشت کے فقروں پہ ذو والفقار
قرباں تیغِ تیز شۂ نامدار کے
دو ٹکڑے تھے سوار کے دو رہوار کے

پھر دوسرے پہ گرز اُٹھا کر پکارے شاہ
کیوں ضرب ذو الفقار پہ تونے بھی کی نگاہ
سرشار تھا شراب تکبر سے رو سیاہ
جاتا کہاں کہ موت تو روکے ہوئے تھی راہ
غُل تھا اسے اجل نے بڑھایا جو گھیر کے
لو دوسرا شکار چلا منہ میں شیر کے

آتا تھا وہ کہ اسپ شۂ دین پلٹ پڑا
ثابت ہوا کہ شیر گرسنہ جھپٹ پڑا
تیغہ شقی نے ڈھال پر مارا تو پٹ پڑا
ضربت پڑی کہ گنبد دوّار پھٹ پڑا
پیوند صدر زین جد و فرق ہو گیا
گھوڑا زمین میں سینے تلک غرق ہو گیا

پریوں سے قاف چھوٹ گیا اور جنوں سے گھر
شیروں سے دشت گرگ سے بن، اژدروں سے در
شاہین و کبک چھپ گئے اک، جاملا کے سر
اُڑ کر گرے جزیروں میں دریا کے جانور
سمٹے پہاڑ منہ کو جو دامن سے ڈھانپ کے
سیمرغ نے گرا دیے پر کانپ کانپ کے

آئی صدا کے غیب کہ شبیرؑ مرحبا
اس ہاتھ کے لیے تھی یہ شمشیر مرحبا
یہ آبرو یہ جنگ یہ توقیر مرحبا
دکھلادی ماں کے دودھ کی تاثیر مرحبا
غالب کیا خدا نے تجھے کائنات پر
بس خاتمہ جہاد کا ہے تیری ذات پر

بس اب نہ کر وغا کی ہوس اے حسینؑ بس
دم لے ہوا میں چند نفس اے حسین بس
گرمی سے ہانپتا ہے فرس اے حسینؑ بس
وقت نماز عصر ہے، بس، اے حسین بس
پیاسا لڑا نہیں کوئی یوں اژدھام میں
اب اہتمام چاہیے اُمّت کے کام میں

لبیک کہہ کے تیغ رکھی شۂ نے میان میں
پلٹی سپاہ آئی قیامت جہان میں
پھر سرکشوں نے تیر ملائے کمان میں
پھر کھل گئے لیٹ کے پھر ہرے نشان میں
بیکس حسینؑ ظلم شعاروں میں گھر گئے
مولا تمہارے لاکھ سواروں میں گھر گئے

سینے پہ سامنے سے پہلے دس ہزار تیر
چھاتی پہ لگ گئے کئی سو ایک بار تیر
پہلو کے پار برچھیاں، سینے کے پار تیر
پڑتے تھے دس، جو کھینچنے تھے، تن سے چار تیر
یوں نے خدنگ، ظل الٓہی کے جسم پر
جس طرح خار ہوتے ہیں ساہی کے جسم پر

چلتے تھے چار سمت سے بھالے حسینؑ پر
ٹوٹے ہوئے تھے برچھیوں والے حسینؑ پر
قاتل تھے خنجروں کو نکالے حسینؑ پر
یہ دکھ نبی کے گود کے پالے حسین پر
تیر ستم نکالنے والا کوئی نہ تھا
گرتے تھے اور سنبھالنے والا کوئی نہ تھا

لاکھوں میں ایک بیکس و دلگیر ہائے ہائے
فرزند فاطمہؑ کی یہ توقیر ہائے ہائے
بھالے وہ اور وہ پہلوے شبیرؑ ہائے ہائے
وہ زہر میں بجھائے ہوئے تیر ہائے ہائے
غصے میں تھے جو فوج کے سرکش بھرے ہوئے
خالی کیے حسینؑ پہ ترکش بھرے ہوئے

وہ گرد تھے جو بھاگتے پھرتے تھے وقت جنگ
اک سنگ دل نے پاس سے مارا جبیں پہ سنگ
صد مے زرد ہو گیا، سبط نبیؐ کا رنگ
ماتھے پہ ہاتھ تھا کہ گلے پر لگا خدنگ
تھا ما گلا جناب نے ماتھے کو چھوڑ کے
نکلا وہ تیر خلق مبارک کو توڑ کے

لکھا ہے تین پھال کا تھا ناوک ستم
منہ کھل گیا، اُلٹ گئی گردن رُکا جو دم
کینچی سری گلے کی طرف سے بچشم نم
بھالیں نکالیں پشت کی جانب سے ہو کے خم
اُبلا جو خوں نکلتا ہوا دم ٹھہر گیا
چلو رکھا جو زخم کے نیچے تو بھر گیا

دشمن تھا شہ کا اعور سلمیؔ مددے دیں
سر پر لگائی تیغ کہ شق ہو گئی جبیں
ماری جگر پہ ابن انس نے سنان کیں
بھاگا گڑو کے کوکھ میں، برچھی کو اک لعیں
گھوڑے پہ ڈگمگا کے جو حضرت نے آہ کی
تھرا گئی ضریح رسالتؑ پناہ کی

گرتے ہیں اب حسینؑ فرس پر سے ہے غضب
نکلی رکاب پائے مطہر سے ہے غصہ غضب
پہلو شگافتہ ہوا خنجر سے ہے غضب
غش میں جھکے، عمامہ گیا سر سے، ہے غضب
قرآں رحل میں سے سر فرش گر پڑا
دیوار کعبہ بیٹھ گئی عرش گر پڑا

جنگل سے آئی فاطمہ زہرا کی یہ صدا
امنت نے مجھ کو لوٹ لیا وا محمدا
اس وقت کون حق محبت کرے ادا
ہے ہے یہ ظلم اور دو عالم کا مقتدا
اُنیس سو ہیں زخم تن چاک چاک پر
زینبؑ نکل حسینؑ تڑپتا ہے خاک پر

پردہ الٹ کے، بنت علیؑ نکلی ننگے سر
لرزاں قدم، خمیدہ کمر، عرق خون جگر
چاروں طرف پکارتی تھی سر کو پیٹ کر
اے کربلا بتا، ترا مہمان ہے کدھر
اماں قدم اب اُٹھتے نہیں تشنہ کام کے
پہونچا دو لاش پر مرے بازو کو تھام کے

اس وقت سب جہاں مری آنکھوں میں ہے سیاہ
لوگو! خدا کے واسطے مجھ کو بتاؤ راہ
سید کدھر تڑپتا ہے، اماں کدھر ہیں آہ ؟
کی سمت ہے نبیؐ کے نواسے کی قتل گاہ ؟
شعلے دل و جگر سے نکلتے ہیں آہ کے
یہ کون نام لیتا ہے میرا کراہ کے

کس نے صدا یہ دی کہ بہن اس طرف نہ آؤ
بس اب سفر قریب ہے، لللہ گھر میں جاؤ
اب ڈوبتی ہے، آل رسولؐ خدا کی ناؤ
یا مرتضیؑ غریبوں کے بیڑے کو ستم بچاؤ
اب چھوڑیو نہ دشت بلا میں حسینؑ کو
یا فاطمہؑ چُھپا لو ردا میں حسینؑ کو

بنت علیؑ تو پیٹتی پھرتی تھی ننگے سر
کٹتا تھا نور چشم علےؑ کا گلا ادھر
زینبؑ کو منع کرتے تھے ہر چند اہل شر
لیکن وہ دوڑی جاتی تھی تھامتے ہوئے جگر
پہونچی جو قتل گاہ میں اس روک ٹوک پر
دیکھا سر حسینؑ کو نیزے کی نوک پر

نیزے کے نیچے جا کے پکاری وہ سوگوار
سید تری لہو بھری صورت کے میں نثار
ہے ہے گلے پہ چل گئی بھیا چھری کی دھار
بھولے بہن کو اے اسدِ حق کے یادگار
صدقے گئی لٹا گئے گھر وعدہ گاہ میں
جنبش لبوں کو ہے ابھی یاد آلہ میں

بھیا سلام کرتی ہے خواہر جواب دو
چلا رہی ہے دختر حیدرؑ جواب دو
سوکھی زبان سے، بہر پیمبرؐ جواب دو
کیونکر جئے گی زینب مضطر جواب دو
جز مرگ، درد بحر کا چارا نہیں کوئی
میرا تو اب جہاں میں سہارا نہیں کوئی

بھیا میں اب کہاں سے تمہیں لاؤں، کیا کروں
کیا کہہ کے اپنے دل کو میں سمجھاؤں، کیا کروں ؟
کس کی دُھائی دوں کسے چلاؤں، کیا کروں ؟
بستی پرائی ہے، میں کدھر جاؤں کیا کروں؟
دنیا تمام اُجڑ گئی، ویرانہ ہو گیا
بیٹھوں کہاں؟ کہ گھر تو عزا خانہ ہو گیا

ہے ہے تمہارے آگے نہ خواہر گزر گئی
بھیا بتاؤ کیا نہ خنجر گذر گئی ؟
آئی صدا نہ پوچھو جو ہم پر گزر گئی
صد شکر، جو گزر گئی، بہتر گذر گئی
سرکٹ گیا، ہمیں تو اکم سے فراغ ہے
گر ہے تو بس تمہاری جدائی کا داغ ہے

گھر لوٹنے کو آئے گی اب فوج تابکار
کہیو نہ کچھ زباں سے، بجز شکر کردگار
خیمہ میں جب کہ آگ لگا دیں شعار
رہیو مری یتیم سکینہؑ سے ہوشیار
بے زار ہے وہ خستہ جگر اپنی جان سے
باندھے نہ کوئی اس کا گلا ریسمان سے

پس اے انیسؔ صنعت سے لرزاں ہے بند بند
عالم کو یادگار رہیں گے یہ چند بند
نکلے قلم سے ضعف میں کیا کیا بلند بند
عالم پسند بند ہیں، سلطان پسند بند
یہ فصل اور یہ بزمِ عزا یادگار ہے
پیری کے ولولے ہیں خزاں کی بہار ہے
