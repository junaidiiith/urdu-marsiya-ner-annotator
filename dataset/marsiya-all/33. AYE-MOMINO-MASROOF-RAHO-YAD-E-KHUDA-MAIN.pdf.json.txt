جلد ششم
مرثیہ میر انیس
۱
اے مومنو مصروف رہو یاد خدا مین
جینے کا بھروسا نہین اس دار فنا مین
اوقات کرو صرف عزائے شہدا مین
سرگرم رہو نالۂ فریاد و بکا مین
غافل نہو مل جاے جو وقفہ کوئی دم کا
نزدیک ہے دنیا سے سفر ملک عدم کا
۲
اس منزل فانی مین دل اپنا نہ لگاؤ
اُلفت نہ کرو اوس سے جسے چھوڑ کے جاؤ
یہ عاریتی جا ہے یہان گھر نہ بناؤ
پابندیٔ دنیا سے بس اب ہاتھ اوٹھاؤ
چلتے ہوے ہرگز کوئی کام نہ آسکے گا
ہمراہ کچھ اسباب جہان جا نہ سکے گا
۳
یان رخت اقامت کا سر انجام ہے بیجا
اس منزل پر خوف مین آرام ہے بیجا
عقبیٰ کے سوا یان کا ہر اک کام ہے بیجا
مانند نگین آرزؤ نام ہے بیجا
سینے مین یہ دم مثل چراغ سحری ہے
کر لو عمل خیر یہی ناموری ہے
۴
امید نہین جینے کی یان صبح سے تا شام
ہستی کو یہ سمجھو کہ ہے خورشید لبِ بام
یان کام کرو ایسا کہ جو آئے وہان کام
آپہونچے خدا جانیے کب مرگ کا پیغام
اپنی نہ کوئی ملک نہ املاک سمجھنا
ہونا ہے تمھین خاک یہ سب خاک سمجھنا
۵
دنیا مین سدا ایک سا رہتا نہین احوال
ادبار ہے انسان کا کبھی اور کبھی اقبال
اندوختہ کرتے جسے لگتا ہے مہ و سال
آجاتا ہے وہ غیر کے قبضہ مین زر و مال
خالی رہینگے بعد فنا ہاتھ تمھارے
کچھ مال ہو ایسا کہ چلے ساتھ تمھارے
۶
بھائی کوئی کام آئیگا اوسوقت نہ فرزند
عرصہ نہین کھل جائیگا جب آنکھ ہوئی بند
وہ کام کرو جس سے خدا ہوے رضامند
ہشیار کہ ہونا ہے تمھین خاک کا پیوند
پیری کی بھی مدت ہے جوانی کی بھی حد ہے
آرام گہِ شاہ و گدا کنج لحد ہے
۷
ہین زیر زمین صاحب تخت و علم و تاج
جو صاحب دولت تھے نشان اونکا نہین آج
جو شاہ کہ شاہون سے سدا لیتے رہے باج
وہ بعدِ فنا آپ کفن کے ہوے محتاج
درویش و غنی اسکے ہمیشہ رہے شاکی
بتلاؤ کہ دنیا نے کسی سے بھی وفا کی
۸
کیا سخت گھڑی ہوگی اجل آئیگی جسدم
کھنچ کھنچ کے ہر اک رگ سے نکلنے لگے گا دم
کیا دیکھین گے ایک ایک کو حسرت سے بصد غم
اتنی بھی زبان ہل نہ سکیگی کہ ۔۔۔۔۔۔۔۔
سبکے لیے اک روز یہ تکلیف دھری
اسپر بھی یہ غفلت ہے عجیب بیخبری
۹
بھائی نہین اپنے ہین نہین ہے پسر اپنا
بیگانے ہین سب ہوئیگا جسدم سفر اپنا
نہ مال نہ اسباب نہ دولت نہ زر اپنا
دو گز کفن اور قبر کا گوشہ ۔۔۔۔۔۔۔۔۔
کچھ ساتھ بجز بیکسی و یاس ۔۔۔۔۔۔۔۔
ہو جائینگے سب دور کوئی پاس۔۔۔۔۔۔۔
۱۰
اس زیست پہ بھولو نہ اجل کو بھی رکھو یاد
دنیا مین عمارت نہ بناکر ہو کوئی شاد
گھر سیکڑون یان سیل فنا نے کیے برباد
اس قالب خاکی کی بہت سست ہے بنیاد
کل اوج پہ جو لوگ تھے وہ زیر زمین ہین
ہے خاک کا ڈھیر اب نہ مکان ہے نہ مکین ہین
۱۱
۔۔۔۔۔۔۔۔ گل رنگین کی نہ اس باغ مین تھی دھوم
اک آن مین شبنم کی طرح ہو گئے معدوم
دکھلا رہی ہے رنگ عجب ہستی موہوم
کیا قصد ہے گلچین اجل کا نہین معلوم
اس باغ سے جس سرو کو دیکھا وہ روان ہے
جس گل پہ بہار آج ہے کل اوسپہ خزان ہے
۱۲
۔۔۔۔۔۔۔ سرا عبرت و اندیشہ کی جا ہے
یان کیسا مقام آٹھ پہر کوچ لگا ہے
جاتے ہین چلے مرگ کا دروازہ کھلا ہے
رہ جائے نہ کوئی یہی آوازِ ۔۔۔۔۔۔۔۔ ہے
۔۔۔۔ راہ کڑی زاد سفر پاس نہین ہے
منزل پہ پہونچنے کی ہمین آس نہین ہے
۱۳
دستور ہے توشہ سفری لیتے ہین ہمراہ
عصیان کے سوا پاس ہماری نہین کچھ آہ
جانا تو مصمم ہے پہ دھڑکا ہے یہ واللہ
نہ راہ سے واقف ہین ن ہ منزل سے ہین آگاہ
ہان ایک اس امید پہ دل اپنا قوی ہے
رہبر جو ہمارا ہے حسین ابن علی ہے
۱۴
مطلع
اے چرخ ستمگار یہ کیا جور و جفا ہے
جو ظلم ترے دَور مین دیکھا سو نیا ہے
روتے ہین محب شہر مین سامان عزا ہے
کیسی یہ قیامت ہے کہ عالم مین بپا ہے
بستی وہ لٹی لٹ کے جو آباد ہوئی تھی
ایسی کبھی دنیا مین نہ بیداد ہوئی تھی
۱۵
پہلا وہ ستم تھا ترا اے چرخ بداختر
جو سنگ سے توڑے دُر دندان پیمبرؐ
معصومہ کے پہلوے مبارک پہ گرا اور
زخمی ہوا سجدے مین سر حیدر صفدر
دشمن تھے عدو نام شہنشاہ زمن کے
مارے بہ ستم تیر جنازے پہ حسن کے
۱۶
کیا رونے کو تھا قتل حسین ابن علیؑ کم
اٹھارہ نبی فاطمہ اکدن ہوے بیدم
زہرا نے اوٹھائی نہین ابتک صف ماتم
ہر دن ہے عزا دارون کو عاشور محرم
تربت مین ابھی فاطمہ مصروف بکا ہے
جب جاکے سنو ہاے حسینا کی صدا ہے
۱۷
تازہ ہے ابھی داغ علی اکبر گلفام
اٹھاروھوین سال آیا جسے موت کا پیغام
مارا گیا برچھی کی انی سے وہ گل اندام
جسکو نہ دم نزع بھی پانی کا ملا جام
میدان سے پھر اکبار نہ جیتے گئے گھر مین
اصغر بھی موے تیر سے آغوش پدر مین
۱۸
بھولا نہین شپیر کے خیمے کا جلانا
جانکاہ ہے زینب کی اسیری کا فسانا
وہ بالون کو بکھراے ہوے قید مین جانا
اور سب کا تماشے کے لیے شام مین آنا
گردن تھی نبی زادی کی حلقہ مین رسن کے
سر بھائی کا تھا نیزے پہ ہمراہ بہن کے
۱۹
انصاف کرو اہل عزا کم تھی یہ بیداد
فریاد ہے فریاد ہے فریاد ہے فریاد
گھر فاطمہ کا لٹ کے جو بستی ہوئی آباد
اس سال اوسے ظالمون نے کر دیا برباد
بدعت ہوئی روضہ پہ ولی ابن ولی کے
مارے گئے زوّار حسین ابن علی کے
۲۰
جو لوگ تھے شبیر کو فرزندون سے پیارے
جنپر کئی بیٹے شہہ مظلوم نے وارے
کس ظلم سے نیزے اونھین جلادون نے مارے
تربت مین قلق ہوئیگا مولا کو ہمارے
سر پیٹو کہ ماتم ہے یہ خاصانِ خدا کا
دو حضرت شپیرؑ کو پُرسا شہدا کا
۲۱
کس مُنھ سے کہون مین ستم فاجر و کیّاد
وہ تیسرا فرعون ہے اور دوسرا شدّاد
بے دین و بدآئین و شقی  ستم ایجاد
فاسق کا ہے شاگرد تو ابلیس کا اُستاد
کعبے کو گرادے وہ شقی واسطے زر کے
مالک ہی جلا دیگا اوسے نارِ سقر سے
۲۲
ظالم نے عجب کینہ دیرینہ نکالا
سب خلق کا دل ہو گیا جس سے تہہ و بالا
پھر دین م ین رخنہ ستم ایجاد نے ڈالا
اللہ تو اس ظلم کا ہے پوچھنے والا
دشمن ہے محبان شہنشاہ ہُدا کا
سب خون ہے گردن پہ اوسی کے شہدا کا
۲۳
کرتے ہین خطون مین یہ رقم تاجر و زوّار
چالیس دن اوس شہر کو گھیرے رہے خونخوار
ذیحجہ کی تھی گیارھوین تاریخ کہ یکبار
درانہ دھنسے توڑ کے سب قلعہ کی دیوار
تھا شور کہ چھوڑو نہ عجم کو نہ عرب کو
یہ حکم ہوا عام کہ بیجان کرو سب کو
۲۴
تلوارین علم ہوگئین اکبار ہزارون
آمادہ ہوے قتل پہ خونخوار ہزارون
بستی تو وہ چھوٹی سی ستمگار ہزارون
بے سر ہوے مظلوم کے رہوار ہزارون
غل ہوتا تھا جب ہاے حسینا کی صدا کا
تھراتا تھا مرقد پسر شبیر خدا کا
۲۵
حضرت کی طرف تھا ابھی یہ حشر کہ اکبار
عباسؑ کے روضے مین دھنسی فوج ستمگار
تھے تین ہزار اونمین زن و مرد جو زوار
چلائے کہ یا حضرت عباس علمدار
کیا دیر ہے اب تیغ و سپر لیجیے آقا
للہ غلامون کی خبر لیجیے آقا
۲۶
بچون کو لیے عورتین کرتی تھین یہ زاری
یا حضرت عباسؑ دوہائی ہے تمھاری
ہے درپئے قتلِ غُربا لشکر ناری
اس روضہ کے قربان بچاؤ ہمین واری
پہونچو کہ یہ اعجاز نمائی کی گھڑی ہے
یا عقدہ کشا عقدہ کشائی کی گھڑی ہے
۲۷
یہ شور تھا جو ہونے لگے قتل وہ مضطر
سر خاک پہ گرنے لگے برپا ہوا محشر
بیٹے سے چھٹا باپ برادر سے برادر
فرزند جوان لوٹتا تھا تکتی تھی مادر
دختر کو تہ تیغ پدر دیکھ رہا تھا
مان خون مین تڑپتی تھی پسر دیکھ رہا تھا
۲۸
تیغون سے جو بیدست کوئی ہوتا تھا اوس آن
کہتا تھا کہ عباس کے ہاتھون کے مین قربان
ہوتا جو سنان کھاکے کوئی کون مین غلطان
کہتا تھا مین صدقے ترے اے اکبر ذی شان
کچھ غم نہین گو ظلم و ستم ہمپہ ہوے ہین
آقا بھی تو سینے پہ سنان کھاے ہوے ہین
۲۹
چلاتا تھا اسطرح دم ذبح کوئی آہ
روحی بفداک اے جگر و جان یداللہ
بھولا نہین حضرت کی مصیبت یہ ہوا خواہ
ہے ذبح عظیم آپکا قتل ہے شہ ذیجاہ
کیا پیاس تھی جب حلق نہ خنجر کین تھا
ہونٹون پہ زبان خشک تھی سینے پہ لعین تھا
۳۰
مُنھ پیٹ کے ہاتھون سے جو مان کرتی تھی فریاد
نیزون سے اوسے کرتے تھے زخمی ستم ایجاد
مادر سے لپٹتا تھا جو بچہ کوئی ناشاد
اوسکا بھی گلا کاٹتے تھے گود مین جلاد
اوسوقت عجب عورتون مین آہ و بکا تھی
ہے ہے علی اکبر علی اکبر کی صدا تھی
۳۱
بچے پہ کسی رانڈ کے جب چلتا تھا خنجر
اے وا ولدا وا ولدا کہتی تھی مادر
شش ماہا پسر جب کہ کوئی ہوتا تھا بے سر
غل ہوتا تھا ہے ہے علی اصغر علی اصغر
دم لینے کی فرصت بھی نہین پاتے ہین آقا
لیجیے یہ غلام آپکے پاس آتے ہین آقا
۳۲
مجروح کو مجروح بحیرت نگران تھا
لیتا تھا کوئی ہچکیان اور کوئی طپان تھا
کٹتے تھے آفت مین ہر اک پیر و جوان تھا
زوارون کا خون صحن مقدس مین روان تھا
عورت بھی ہر اک باتن صد چاک پڑی تھی
ہر زائرہ بے سر بسر خاک پڑی تھی
۳۳
سر کاٹ کے اون سبکا بڑھے جب ستم آرا
کشتون کی یہ کثرت تھی کہ مشکل تھا گذارا
کس مُنھ سے کہلون آہ کلیجہ ہے دو پارا
وان مجتہد العصر نظر آئے قضارا
بیجان کئی دیندار تو گرد اونکے پڑے تھے
ٹیکے وہ عصا صحن مقدس مین کھڑے تھے
۳۴
وہ سر و قد آرا سے گلستان شہادت
یکتا دُر بحر کرم و زہد و عبادت
خورشید شرافت قمر برج سعادت
فخر فضلا فارس مضمار اقادت
گھیرا ستم ایجادون نے اوس صاحب دین کو
تیغون سے گرانے لگے اُس رُکن رکین کو
۳۵
یون جسم مقدس پہ لگے نیزۂ خونخوار
سب خون سے عبا اور قبا ہوگئی گلنار
شانے پہ پس پشت سے جب لگتی تھی تلوار
تکتے تھے سوے مرقد عباس علمدار
یون آتے تھے ہر سمت سے نیز اہل جفا کے
پروانے گرین شمع پہ جس طرح سے آکے
۳۶
جسوقت گرا خاک پہ وہ صاحب توقیر
بیدینون نے سر کاٹ لیا کھینچ کے شمشیر
نام اونکا شہیدون مین ہوا عرش پہ تحریر
لاشے پہ نہ تھا کوئی بجز حضرت شپیرؑ
اللہ رے رتبے کہ حضور شہہ دین ہین
خالی ہے مکان اونکا وہ جنت مین مکین ہین
۳۷
حقّا کہ پس از قتل شہہ شاہ دوعالم
ایسا بھی ہوا سانحہ دنیا مین بہت کم
شیعون کو بھی لازم ہے کہ برپا کرین ماتم
ملحق غم فرزند پیمبر سے ہے یہ غم
یہ غم رُخ مومن کے لیے غازہ ہوا ہے
پھر واقعۂ کرب و بلا تازہ ہوا ہے
۳۸
غربت مین جو مرتا ہے کوئی شیعۂ حیدر
لکھا ہے زمین روتی ہے چالیس دن اوسپر
وہ لوگ تو تھے عاشق فرزند پیمبر
مرکر نہو اغل و کفن جنکو میسر
غل رونے کا ہو شیعون کے گھر سے تو بجا ہے
گر خاک پہ خون چرخ سے برسے تو بجا ہے
۳۹
مردم کی طرح مردم ایران ہین سیہ پوش
سب اہل خراسان وصفا ہان ہین سیہ پوش
کعبے کی طرح صاحب ایمان ہین سیہ پوش
دیندارون کا ماتم ہے مسلمان ہین سیہ پوش
یون اشک برستے ہین کہ نیسان بھی خجل ہے
اس غم مین وہ بیتاب ہے جو صاحب دل ہے
۴۰
کسطرح نہ روئین صلحا قتل ہوے ہین
کیا کیا شرفا و نُجبا قتل ہوے ہین
ہے ہے فقہا و علما قتل ہوے ہین
مطلوم و غریب الغربا قتل ہوے ہین
کیا قہر ہے کسطرح نہ دم سینہ مین گُھٹ جائے
عالم رہے آباد مگر مار یہ لُٹ جائے
۴۱
شبیر کے گلشن کو ستمگارون نے لوٹا
باقی نہ کوئی گل ہے نہ غنچہ ہے نہ بوٹا
اوس ارض مقدس پہ فلک ظلم کا ٹوٹا
زائر نہ مجاور نہ مسافر کوئی چُھوٹا
دوڑا دیئے گھوڑے تنِ پاکِ شہدا پر
بیمارون کو بھی ذبح کیا خاک شفا پر
۴۲
فارغ ہوے جب قتل غریبان سے وہ سفاک
اکجا کیئے اکثر شہدا کے تن صد چاک
آتش سے جلایا اونھین مثل خس و خاشاک
جب خاک ہوے خاک شفا اونکی ہوئی خاک
حقا کہ شک اون لوگون کی تطہیر مین کیا ہے
اوس خاک پہ جو خاک ہوا خاک شفا ہے
۴۳
تھے پییر و ارباب سقیقہ وہ جفاکار
ایسون ہی نے توڑا ہے در حیدر کرار
جب آگ لگی خانۂ زہرا جلا یکبار
دھنس آئے شقی گھر مین نہ خائف ہوے زنہار
پھر بھڑکی ہے انداز یہ سارے ہین اوسی کے
اوٹھتے ہین جو ابتک یہ شرارے ہین اوسی کے
۴۴
کیون پھٹ کے زمین پر یہ فلک گر نہ پڑا آہ
کیون اُڑ نہ گئے کوہ زمین سے صفتِ کاہ
رہبر کی کہان قبر کہان فرقۂ گمراہ
اس صبر کے قربان مین یا سیّد ذیجاہ
جب آپ سے سیدانیون کا ساتھ چُھٹا تھا
خیمہ بھی تو جنگل مین اسی طرح لُٹا تھا
۴۵
کرسکتا تھا یہ ظلم و ستم فرقۂ گمراہ
ہے یہ بھی دلیل آپ کی مظلومی کی یا شاہ
فرزند موے آپکے پر  لب سے نہ کی آہ
جو آپکے ہے علم مین کون اوس سے ہے آگاہ
برہم نہوے آپ جو اوس جور و جفا پر
موقوف رکھا آپ نے انصاف خدا پر
۴۶
تعداد شہیدان ہوئی پہلے تو یہ معلوم
تھے بارہ ہزار آہ وہ سب بیکس و مظلوم
اب دیکھی جو تحریر دوم بادل مغموم
بائیس ہزار اونمین وہ مقتول ہین مرقوم
بیجان مکین بھی ہوئے متاراج مکان بھی
مارے گئے سب پیر بھی بچے بھی جوان بھی
۴۷
سُنسان ہے اوس دن سے مزار شہہ عالی
روتا ہے رعیت کے لیے شہر کا والی
ویرانی کی بستی مین بنا چرخ کے ڈالی
باشندے ہوے قتل مکان رہ گئے خالی
ظالم مکرِ ظلم کو اب کس پہ کسین گے
اللہ بسائیگا تو پھر لوگ بسین گے
۴۸
قندیلین لٹیں روضہ کی ایسا ہوا اندھیر
شیعون کے کنول بُجھ گئے ہین زیست سے دل سیر
یا شیر خدا جلد علم کیجیے شمشیر
یا منتقم اب قتل مین اعدا کے ہے کیا دیر
ہان منہدم اس ظلم کی بنیاد ہو یارب
جو مرتد و فاسق ہے وہ برباد ہو یارب
۴۹
اب حد سے سوا ہمپہ ہوا ظلم اعادی
خالی نہین انسے کوئی شہر اور کوئی وادی
گھیرے ہین غم و درد و الم اوٹھ گئے شادی
فریاد ہے فریاد ہے فریاد ہے فریاد 
اس عصر مین محتاج ہین غیرون کی مدد کے
ایسے ہوے مظلوم محب آپکے جد کے
۵۰
شاہا اگر اب بھی نہ امان پائینگے زائر
کسطرح وہان آپ کو پہونچائینگے زائر
پھر کاہیکو یہان خاک شفا لائینگے زائر
مسدود رہی راہ تو مر جائین گے زائر
جبتک عوض انسے کوئی اس خون کا نہ لے گا
مظلوم ہین کیا زائرون کا زور چلے گا
۵۱
خاموش انیسؔ آگے نہین طاقت فریاد
جانکاہ ہے شبیر کے زدّارون کی روداد
سینے مین تڑپتا ہے الم سے دل ناشاد
اوس عرض مقدس کو خدا پھر کرے آباد
گھر بار لٹے در بدر ہر بانی شر ہو
کفار پہ اسلام کے لشکر کی ظفر ہو
سلام
۱
السلام اے لحد اقدس واعلاے حسینؑ
سبط نور خدا طور تجلائے حسینؑ
۲
مرکز دائرہ دین شرفِ کون و مکان
قبلۂ عالمیان منزل و ماواے حسینؑ
۳
لوح قرآن مبین آئینہ صدق و صفا
ذوالعطا عرش خدا خاک شفا پاے حسینؑ
۴
عرش سے آکے ملک ہوتے ہین مجلس مین شریک
اے خوشا مرتبہ بزم مستلاے حسینؑ
۵
یہی بخشش کا وسیلہ ہے یہی راہ نجات
فرض ہے امت احمدؐ پہ تولاے حسینؑ
۶
کونسی چشم ہے جاری نہین جس سے آنسو
کونسا دل ہے کہ جس دل مین نہین جاے حسینؑ
۷
مالک نور تھے دنیا مین صدا مثل علیؑ
پارۂ نان و نمک تھا من و سلواے حسینؑ
۸
ہند مین ہون پہ شب و روز دعا ہے یہ انیسؔ
قبر ہو متصل قبر مُعلّاے حسینؑ

