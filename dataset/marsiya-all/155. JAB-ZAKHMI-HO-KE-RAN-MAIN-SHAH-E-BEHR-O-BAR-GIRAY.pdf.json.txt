MarsiyaeMarsiya
www.emarsiya.com

جب زخمی ہو کے ان میں شہ بحر و بر گرے
سجدے کو سر جھکائے ہوئے خاک پر گرے
قطرے لہو کے اُڑ کے اِدھر اور اُدھر گرے
بیکس پہ تیغیں کھینچ کے بیداد گر گرے
تڑپا زمیں پہ گر کے نواسہ رسولؐ کا
ہلنے لگا مزار جناب بتولؑ کا

زخموں سے چور تھا جو تن شاہ نیک خو
غش ہو گئے بہا یہ ہر اک زخم سے لہو
گھیرے ہوئے تھے پیاسے کو ہر سمت سے عدو
بولا یہ شمر سے پسر سعد کینہ جو!
ہے غیر حال فاطمہؑ کے نور عین کا
جلدی بدن سے کاٹ لے تو سر حسینؑ کا

سُن کر حکم، شمر چلا سوے شاہ دیں
آنکھیں تو سرخ تیغ بہ کف، اُلٹے آستیں
رکھا جو پاؤں سینہ پہ ہلنے لگی زمیں
خیمہ سے نکلی پیٹتی سر زینبؑ حزیں
برپا تھا شور رانڈوں میں فریاد و آہ کا
وہاں کٹ رہا تھا حلق شہ دیں پناہ کا

زینبؑ نے دیکھا جبکہ یہ حال شہ زماں
آنکھوں کے آگے ہو گیا اندھیر سب جہاں
چلّائی سر کو پیٹ کے اُس دم وہ خستہ جاں
اے شمر بہر حق مرے بھائی کو دے اماں
ایذا نہ دے لحد میں محمدؐ کی جائی کو
بے جرم ذبح کرتا ہے کیوں میرے بھائی کو

پہونچی جو پیٹتی ہوئی نزدیک قتل گاہ
پہچان کے بہن کی صدا غش سے چونکے شاہ
آنکھوں کو کھول کر رخ زینبؑ پہ کی نگاہ
قاتل نے تیغ کو نہ اٹھایا گلے سے آہ!
صدمہ ہوا یہ فاطمہؑ زہرا کے لال پر
روئے تڑپ کے زینبؑ مضطر کے حال پر

پھر دونوں ہاتھ اُٹھا کے پکارے شہ زمن
خیمہ میں جاؤ بہر خدا جلد اے بہن!
جز شکر حق نہ منہ سے نکالو کوئی سخن
امت پہ صدقے ہوتا ہے زینب یہ بے وطن
در پر تڑپ رہی ہے سنبھالو سکینہؑ کو
گودی میں اپنی جا کے اٹھا لو سکینہؑ کو

یہ سُن کے سوئے خیمہ چلی زینبؑ حزیں
چلّاتی تھی کہ ہائے محمدؐ کے نازنیں!
تھیں راہ میں ابھی کہ پکارے یہ اہل کیں
نوبت بجاؤ قتل ہوا بادشاہِ دیں
وہاں شادیانے بجنے لگے فوجِ شام میں
سیدانیاں تڑپنے لگیں یہاں خیام میں

اک شور تھا کہ ہائے شہنشاہ مشرقین!
آج اٹھ گیا جہاں سے ہمارے دلوں کا چین!
فریاد ہے کہ مٹ گئے دنیا سے زیب و زین!
صدقے تری غریبی کے اے بے کفن حسینؑ!
روتا ہے ذوالجناح برابر کھڑا ہوا
جلتی زمیں پہ ہے تنِ بے سر پڑا ہوا

ناگاہ آئی فاطمہ زہرا کی یہ صدا
سیدانیو! میں قبر سے نکلی ہوں بے ردا
سر پیٹتے ہیں لاشے پہ محبوبؐ کبریا
تم سب تباہ ہو گئیں ہے ہے کروں میں کیا!
پُرسا دو مل کے سب مجھے اس نور عین کا
سر تن سے کٹ گیا میرے بیکس حسینؑ کا

سُن کر صدا سے گریۂ مخدومۂ جہاں
پیٹیں، پچھاڑیں خاک پہ کھا کھا کے بیبیاں
فضہ پکاری ڈیوڑھی سے آ کر بصد فغاں
آتا ہے لوٹنے کے لیے لشکر گراں!
یہ سن کے بنتِ فاطمہ کی چھاتی پھٹ گئی
گردن سے ماں کے بالی سکینہؑ لپٹ گئی

تلواریں کھینچے اتنے میں آ پہونچے اشقیا
شیر خدا کے گھر میں دھنسے، وامصیبتا!
دہشت کے مارے بیبیاں چھپتی تھیں جابجا
چادر بچائے رانڈوں کی، اتنا کوئی نہ تھا
آفت کا سامنا تھا مصیبت کا وقت تھا
ناموس مصطفےٰؐ پہ قیامت کا وقت تھا

فضّہ سے کوئی پوچھتا تھا بانی جفا
بتلا دے ہم کو دولت سلطان کربلا
کہتی تھی اُس لعین سے فضّہ بصد بکا
بے جا گماں یہ ہے تجھے اے دشمن خدا
جز فقر کچھ نہ تھا پسر مصطفیٰؐ کے پاس
رہتا ہے مال و زر کہیں اہل سخا کے پاس

تھا اک طرف یہ بانوے آفاق پر ستم
نیزے دکھا کے کہتے تھے ظالم کئی بہم
کیا رو رہی ہے شرم سے گردن کو کر کے خم
زیور اتار دے ہمیں جلد اے اسیر غم
اک بد گہر طمانچے سکینہؑ کو مار کے
بالی سمیت لے گیا گوہر اتار کے

گہنا دولھن کا لوٹتا تھا کوئی بے حیا
لیتا تھا کوئی زینبؑ و کلثومؑ کی ردا
تھی سر برہنہ زوجۂ عباسؑ باوفا
بچوں سے چھینتے تھے کڑے بانی جفا
اسباب لٹ چکا جو شہ مشرقین کا
غل پڑ گیا کہ پھونک دو اب گھر حسین کا

خیمہ کو آگ دی جو لعینوں نے ایک بار
باہر نکل پڑے حرم شیر کردگار
جب جل گئے خیام شہنشاہ نامدار
آیا قریب رانڈوں کے شمر ستم شعار
ناموس مصطفیٰؐ کا نہ مطلق ادب کیا
رسّی میں سب کے ہاتھوں کو باندھا غضب کیا

اونٹوں پہ پھر بٹھا کے حرم کو بہ صد جفا
مقتل کی سمت لے کے چلا شمر بے حیا
آیا نظر جو لاشۂ بے سر حسینؑ کا
ناموس مصطفیٰؐ میں قیامت ہوئی بپا
اشتر سے بانو لاشۂ اکبر پہ گر پڑی
زینبؑ حسینؑ کے تن بے سر پہ گر پڑی

یوں قبلہ رو پڑے تھے زمیں پر امام پاک
گردن کٹی تھی تیغوں سے تھا جسم چاک چاک
شہ رگ سے خون بہتا تھا ہر دم بروے خاک
زینبؑ پکاری، ہائے نہ میں ہو گئی ہلاک!
ہے ہے کیا نہ دفن تن پاش پاش کو!
بھیا کفن تلک نہ ملا تیری لاش کو!

ہے ہے مرے غریب برادر ترے نثار!
وا حسرتا یہ خشک گلا اور چھری کی دھار!
بہ گرم ریت، ہائے غضب، اور یہ جسم زار
بھیا میں کیا کروں نہیں کچھ میرا اختیار!
وہ کون سا ستم ہے جو مجھ پر ہوا نہیں !
لاشے پہ کیا اوڑھاؤں کہ سر پر ردا نہیں!!

بانو یہ بین کرتی تھی اکبرؑ کی لاش پر
مادر نثار، چھاتی سے لگ جاؤ آن کر!
بیٹا اٹھو کہ پھٹتا ہے مادر کا اب جگر!
کنگھی کروں میں، بال پریشاں ہیں سر بسر!
ہے ہے صدا بھی اپنی نہیں تم سناتے ہو!
اماں کو قید سے نہیں اُٹھ کر چھڑاتے ہو!

اصغر کی لاش پر کبھی کرتی تھی یہ بیاں
بیٹا اُٹھو کہ دودھ پلائے تمھیں یہ ماں!
پانی کی بوند بھی نہ ملی ہاے میری جاں!
نیلے ہیں ہونٹ، منھ سے نکل آئی ہے نہاں !
ہنستے ہو اب نہ چونک کے جنگل میں روتے ہو
کس بے کسی سے بھائی کے پہلو میں سوتے ہو

کُرتا بدل دوں نیند سے چونکو تو ماں نثار!
پیارے نہ چپکے لیٹو کہ اماں ہے بیقرار!
واری پڑا ہے جلتی زمیں پر یہ جسم زار!
اصغرؑ تری جدائی نے دل کر دیا فگار
لاشہ پڑا ہے تنہا .................
چھوٹے سے سینے ................

رو کر سکینہ کہتی تھی ہے ہے مرے پدر!
ہم سوے شام جاتے ہیں تم کو نہیں خبر!
اعدا ہمیں پھرائیں گے شہروں میں در بدر
بابا یہ بیٹی جائے تمھیں ڈھونڈنے کدھر!
کس بانی ستم نے جدا تن سے سر کیا
ہے ہے یہ کس لعیں نے مجھے بے پدر کیا !!

روتی تھی لپٹی لاش پدر سے وہ سوگوار
اتنے میں آیا چیں بہ جبیں شمر نابکار
کہنے لگا گھڑک کے سکینہ کو ایک بار
جلدی جدا ہو لاش سے او لڑکی دل فگار
ہے ہے حسینؑ کہہ کے جواب غل مچائے گی
پائے گی وہ سزا کہ بہت بلبلائے گی

زلفیں پکڑ کے بچی کی پھر کھینچنے لگا
اس پر بھی وہ نہ لاش پدر سے ہوئی جدا
کس منھ سے میں کہوں کہ ستمگر نے کیا کیا
اک تازیانہ پشت پہ مارا بصد جفا
تڑپی جو نام لے کے شہِ مشرقین کا
صدمے سے تھر تھرا گیا لاشہ حسین کا

خاموش اے انیسؔ! نہیں طاقت بیاں
سیدانیوں کے غم سے ہے سینہ میں دل تپاں
بزم عزا سے شاہ میں ہے نالہ و فغاں
مانگ اب دعا یہ شہ سے کہ اے سرور زماں
بہر خدا نہ یاد بھلانا غلام کی !
مولا مدد کو قبر میں آنا غلام کی!

MarsiyaeMarsiya
www.emarsiya.com