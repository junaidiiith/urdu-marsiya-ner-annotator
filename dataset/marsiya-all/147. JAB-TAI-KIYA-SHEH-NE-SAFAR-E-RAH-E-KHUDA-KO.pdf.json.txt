www.emarsiya.com
جلد دوم
مرثیۂ میر انیس

جب طے کیا شہ نے سفر راہ خدا کو
منزل پہ قضا لائی غریب الغربا کو
اک عید ہوئی عاشق ربّ دوسرا کو
بس روک لو باگیں یہ پکارے رفقا کو
گردوں سے فزوں اوج ہے اس پاے رنیں کا
یاں سے نظر آتا ہے چمن خلد بریں کا
 
اے قافلے والو یہ ٹھہرنے کی جگہ ہے
خیمے کرو برپا یہ اترنے کی جگہ ہے
دینداروں کے یہ سر سے گزرنے کی جگہ ہے
ہمت جو خدا دے تو یہ مرنے کی جگہ ہے
ایسی نہ زمیں پھر تہ افلاک ملے گی
یہ خاک وہ ہے جس میں مری خاک ملے گی

کعبے سے بزرگی میں برابر یہ زمیں ہے
آئینہ گردوں سے منور یہ زمیں ہے
گو فرش کی اور عرش کی ہمسر یہ زمیں ہے
قرباں گہ اولاد پیمبر یہ زمیں ہے
بے جال یہیں ہونا ہے ہمیں جان گئے ہم
اس دشت کو اس نہر کو پہچان گئے ہم

مدت سے اسی خاک کا مشتاق تھا شبیرؑ
پھرتی تھی سدا آنکھوں میں اس دشت کی تصویر
اس ارض مقدس کی محبت تھی گلو گیر
اب منزل مقصود پہ لائی مجھے تقدیر
اترو یہ فرشتوں کی صدا آتی ہے مجھ کو
یاں گلشن جنت کی ہوا آتی ہے مجھ کو

کیا سبزہ تو خیز ہے کیا خوب فضا ہے
کیا چشمہ شیریں ہے عجب سرا ہوا ہے
جنت کا نمونہ اسے کہیئے تو بجا ہے
آرام سے سونے کی اگر ہے تو یہ جا ہے
یوں غنچۂ خاطر تبسم ہوا کھل کر
خوش ہوتا ہے جیسے کوئی معشوق سے مل کر

دریا سے وضو کر کے مصلوں کو بچھاؤ
سجدے میں سر اس ارض مقدس پہ جھکاؤ
کھولو کمریں اب قدم آگے نہ بڑہاؤ
حمالوں کو دو حکم کہ اونٹوں کو بٹھاؤ
گھوڑے بھی تھکے ماندے ہیں زینوں کو اُتارو
محمل سے بس اب ناقہ نشینوں کو اتارو

اترے فرس خاص سے سبط شہ لولاک
تھرا کے زمیں زرد ہوئی اُڑنے لگی خاک
آلودہ ہوا گرد سے حضرت کا رُخ پاک
رومال سے خدام لگے جھاڑ نے پوشاک
غم چھا گیا نوبت نہ خوشی ہونے کی آئی
جنگل سے صدا فاطمہ کے رونے کی آئی

جھونکوں سے ہوا کے جواڑے پردۂ محمل
سینوں میں اُچھلنے لگے سیدانیوں کے دل
زینبؑ نے کہا کیا متوحش ہے یہ منزل
آفات سے محفوظ رکھے خالق عادل
کچھ باد مخالف سے نہیں زور کیسی کا
طوفاں میں نہ آجائے جہاز آل نبی کا

اونٹوں سے نہ اُترا تھا ابھی خیمہ و خرگاه
صحرا سے ٹہلتے ہوئے دریا پہ گئے شاہ
تھے سارے عزیز و رفقا آپ کے ہمراہ
گرد اختر تا بندہ تھے اور بیچ میں وہ ماہ
صحرا پہ کبھی گاہ ترائی پہ نظر تھی
بیٹے پہ کبھی اور کبھی بھائی پہ نظر تھی

اکبرؑ تو یہ کہتے تھے کہ صحرا پہ ہے عالم
اپنی تو اسی سمت نظر پڑتی تھی اس دم
فرماتے تھے عباس ترائی بھی نہیں کم
خیمہ ہو کہیں آن کے سوئیں گئے یہیں ہم
گرمی کے ہیں دن سرد ہوا بھاتی ہے اکثر
شیروں کو ترائی میں نیند آتی ہے اکثر

ہوئی تھی چچا اور بھتیجے میں یہ تقریر
منھ دیکھتے تھے دونوں کا اور روتے تھے شبیرؑ
رنگ رخ عباسؑ علیؑ ہو گیا تغییر
پوچھا سبب گر یہ تو بولے شہ دلگیر
دریا جو مرے سامنے لہراتا ہے بھائی
دل خود بہ خود اس وقت بھرا آتا ہے بھائی

جاتے تھے لڑائی پہ جو صفین کی حیدرؑ
ہے خوب مجھے یاد یہیں اترا تھا لشکر
مغموم تھے اُس روز بہت فاتح خیبر
جب تک رہے آنسو نہ تھما آنکھ سے دم بھر
کھایا تھا نہ کھانا نہ ذرا سوئے تھے بابا
تا دیر کھڑے ہو کے یہیں روئے تھے بابا

تب میں نے یہ کی عرض کہ اے سرور ذی شان
کیا وجہ ہے بے تابی کی کیوں آپ ہیں گریاں
لپٹا کے مجھے چھاتی سے بولے شہ مرداں
اے احمد مرسل کے پسر میں ترے قرباں
اک دن تو مرے بعد یہاں آئے گا شبیرؑ
عقدہ مرے اس رونے کا کھل جائے گا شبیرؑ

سب چھوٹے بڑے رونے لگے سن کے یہ گفتار
ہم شکل پیمبر نے کہایا شہ ابرار
خیمہ ہو کہاں اترے کجادُوں سے کہاں بار
فرما نے لگا مصلحتا شہ کا علمدار
کم سن کئی معصوم ہیں اور گرم ہوا ہے
برپا ہو لب نہر جو خیمہ تو بجا ہے

گرمی تو صغیروں کی ہلاکت کا سبب ہے
پیاسے رہیں دم بھر یہ تاتل انہیں کب ہے
بھیجی ہے جو ایذائے سفر حال عجب ہے
کھانے سے زیادہ انہیں پانی کی طلب ہے
منزل پہ میں رکھواتا تھا مشکیزوں کو بھر کر
پانی پہ گرے پڑتے تھے ناقوں سے اتر کر

حضرت نے کہا یاں بھی خدا واں بھی خدا ہے
صحرا کو بھی دریا کو بھی اک روز فنا ہے
ہر چند کہ تدبیر حفاظت کی بجا ہے
پر ہوگا وہی جو کہ مقدر میں لکھا ہے
دریا پہ اترنے کا سر انجام نہ کیجے
جس بات میں تکرار ہو وہ کام نہ کیجے

ہر چند حقیقت میں یہ دریا ہے ہمارا
پر کرتے ہیں ہم دیدۂ و دانستہ کنارا
ہے مالک کوثر یہ ید اللہ کا پیارا
کیا بحر کرم کے لئے چشمے کا سہارا
فکر اس کی عبث ہے کہ نہ ہاتھ آئے گا پانی
اللہ وہیں پیاسوں کو پہنچائے گا پانی

فرما کے یہ حضرت اسی صحرا میں پھر آئے
فراشوں نے جھاڑی وہ زمیں اونٹ بٹھائے
خیمے کئے استادہ سرا چے بھی لگائے
اور ڈیوڑھی پہ ناموس کے جمازوں کو لائے
پاس آ کے گھٹا ٹوپ کو گھر واتے تھے عباسؑ
ہر بی بی کو محمل سے اُترواتے تھے عباسؑ

جمازہ زینب جو قریں ڈیوڑھی کے پہونچا
کرسی سے اُٹھے آپ شہ یثرب وبطحا
گرد آ کے کیا قاسمؑ و عباسؑ نے پردا
محمل سے اُترنے جو لگی دختر زہرا
اک ہاتھ علیؑ اکبرؑ ذی جاہ نے تھاما
اک ہاتھ جگر بند یداللہ نے تھاما

چھاتی سے سکینہ کو لگا ئے ہوئے اُتریں
شہزادی کو چادر میں چھپائے ہوئے اتریں
آنسو رخِ انور پہ بہائے ہوئے اُتریں
پردہ تھا مگر سر کو جھکائے ہوئے اُتریں
آگاہ نہ تھی اس ستم چرخ کہن سے
کھل جائے گا سر ہاتھ بندھے ہونگے رسن سے

داخل ہوئیں خیمہ میں جوں ہی دختر حیدر
پیچھے گئیں ناقوں سے کنیزیں بھی اُتر کر
جب کھل گیا پردا تو اُترنے لگا لشکر
پالیں بھی کھڑی ہو گئیں، اور لگ گیا بستر
کمروں کو پیادوں نے اور اسواروں نے کھولا
دوکانوں کو لشکر کے دوکانداروں نے کھولا

اک سمت بندھے آن کے اصطبل میں رہوار
محمل جو اُتارے تو ہوئے اونٹ سبک بار
اٹھے پئے گل گشت جوانان خوش اطوار
زہرا کے گلستاں سے وہ صحرا ہوا گلزار
صورت نظر اللہ کے مقبولوں کی آئی
ہنستے گئے جس سمت مہک پھولوں کی آئی

وہ خیمہ زنگاری شاہنشہ والا
بے چوبہ گردوں سے تھا رفعت میں دو بالا
اوج اس کا جو دیکھے تو کہے دیکھنے والا
سر چرخ چہارم سے زمیں نے ہے نکالا
دستار پہ رکھ ہاتھ جو دیکھا ہے فلک سے
خورشید کا منھ زرد ہے شمسے کی چمک سے

ده خیمہ وہ لشکر وہ بیاباں وہ ترائی
اک قدرت اللہ کی تھی جلوہ نمائی
رونق چین خلد کی اس دشت نے پائی
ویرانے میں بستی ہوئی جنگل میں ترائی
کانٹوں کے جہاں ڈھیر تھے گلشن نظر آیا
پھولوں سے بھرا دشت کا دامن نظر آیا

سقے گئے اور مشکوں میں آنے لگا پانی
تونسے ہوئے گھوڑوں کی بجھی تشنہ دہانی
موقوف اُسی دن سے ہوئی تھی رسد آنی
لشکر میں ہوئی شاہ کے غلے کی گرانی
مہمانوں پہ رحم آیا نہ پیماں شکنوں کو
فاقون کے پیام آنے لگے بے وطنوں کو

گذرا تھا جو دن عالم غربت میں ہوئی شام
ایک بار اذاں دینے لگے اکبرؑ گل فام
مصروف عبادت میں ہوئے شاہ خوش انجام
طاعت کے لئے جمع ہوا لشکر اسلام
جوں دانہ تسبیح برابر وہ جواں تھے
صف پیچھے تھی اور آگے امام دو جہاں تھے

فارغ جو فریضہ سے ہوئے سید ذی جاہ
سجادۂ طاعت سے اٹھے خیمہ کی لی راہ
پہونچے جو سرا پردۂ عصمت کے قریں شاہ
رخصت ہوئے آداب بجالا کے ہوا خواہ
داخل ہوئے حضرت حرم شاه نجف میں
اختر تو رہے ماہ گیا برج شرف میں

مسند کو شہ دیں نے منور کیا جا کر
لینے لگی بھائی کی بلائیں بہن آ کر
جا بیٹھی سکینہؑ بھی قدم جلد بڑھا کر
کہنے لگی منھ شاہ کی چھاتی سے لگا کر
کس کس سے بلانے کے لئے میں نے کہا تھا
با با تمہیں کب سے مرا دل ڈھونڈھ رہا تھا

کس بات کا اندیشہ ہے میں آپ کے قربان
خاطر بھی پریشان ہے گیسو بھی پریشان
سونے کی نہ کچھ فکر ہے کھانے کا نہ کچھ دھیان
کیا ہو گئے وہ لوگ کہ ہم جن کے ہیں مہمان
ہر مرتبہ کیوں اشکوں سے منہ دھوتے ہو بابا
کیا فاطمہ صغراؑ کے لئے روتے ہو بابا

ڈھل پڑتے ہیں اشک آنکھوں سے جب کرتے ہو کچھ بات
رونے میں کئی دن سے گزر جاتی ہے سب رات
پچھلے کو یہ کرتے ہو دعا بعد مناجات
مشکل مری آسان کر اے قاضی حاجات
تو چاہے تو مقصد پہ پہنچ جاتا ہے شبیرؑ
اب دیر جو ہوتی ہے تو گھراتا ہے شبیرؑ

حضرت نے کہا کچھ نہیں تشویش مری جان
اللہ سے لازم ہے طلب خیر کی ہر آن
عاشق وہ ہے جو ہو رہ معشوق میں قرباں
اب آتے ہیں وہ لوگ کہ ہم جن کے ہیں مہمان
فارغ آلم و رنج سے ہونے کے دن آئے
صدقے پدر اب چین سے سونے کے دن آئے

منھ دیکھ کے زینب کا یہ کہنے لگے شبیرؑ
پاتا ہوں بہت میں تمہیں افسردہ و دلگیر
کیوں آنکھیں ہیں سوجی ہوئی کیا روتی ہو ہمشیر
ہے غم سے تمہارے مرا حال اور بھی تغیٔر
ہاتھوں سے نہ مادر کا چلن دیجیو بہینا
مر جائے گا شبیرؑ تو رو لیجیو بہینا

زینب نے کہا شاہ سے باگر یۂ و زاری
یہ کون سا صحرا ہے بہن ہو گئی واری
منھ ڈھانپ کے میں رو چکی ہوں یاں کئی باری
گھبراتی ہے ڈر ڈر کے سکینہؑ مری پیاری
بانو کو بھی تشویش نے یاں گھیر لیا ہے
کچھے دودھ سے اصغرؑ نے بھی منھ پھیر لیا ہے

زینب سے کہا شاہ نے جو خواہش تقدیر
کچھ حکم سے اللہ کے باہر نہیں شبیرؑ
اس دشت کا میں حال سناؤں تمہیں ہمشیر!
کونین میں اس ارض مقدس کی ہے توقیر
گردوں سے ملائک کے اُترنے کی یہ جا ہے
تم کو نہیں معلوم یہی کرب و بلا ہے
یہ سن کے اُڑا رنگ رخ زینبؑ مضطر
منھ پیٹ لیا چوب سے ٹکرانے لگی سر
حضرت نے کہا خیر ہے کیا کرتی ہے خواہر
وہ بولی میں بے آس ہوئی ہائے مقدر
طفلی سے مجھے یاں کی مصیبت کی خبر ہے
اب مجھ یہ کھلا یہ وہی آفت کا سفر ہے

اس دشت میں تم مجھ سے بچھڑ جاؤ گے بھائی
گر خاک کبھی چھانوں تو نہ ہم ہاتھ اؤ گے بھائی
بھینا کو مدینہ بھی نہ پہونچاؤ گے بھائی
میں دیکھوں کی اور برچھیاں تم کھاؤ گے بھائی
اولاد سے بانو کے یہ چھٹنے کی جگہ ہے
ناموس نبیؐ کے یہی لٹنے کی جگہ ہے

جب سنتی تھیں یہ نام تو غش ہوتی تھیں اماں
منھ شام تلک آنسوؤں سے دھوتی تھیں اماں
نے کھاتی تھیں نے پیتی تھیں نے سوتی تھیں اماں
جیسے کوئی مرجاتا ہے یوں روتی تھیں اماں
وہ بین دو فریاد و بکا یاد ہے مجھ کو
وہ ہائے حسینا کی صدا یاد ہے مجھے کو

حجرے سے صدا آتی تھی ہے ہے مرے شبیرؑ
اماں ترے قربان ہو اے کشتہ شمشیر
بچے تری ثابت ہوئی تھی کون سی تقصیر
اسے لال ترا سینہ کہاں اور کہاں تیر
ماتم میں ترے کوکھ مری جل گئی بیٹا
تو ذبح ہوا مجھ پر چھری چل گئی بیٹا

زینبؑ سے جو یہ ذکر سنا رونے لگے شاہ
ناموس محمد کو صدمۂ جاں کاہ
باجوں کی صدا دشت سے آنے لگی ناگاہ
پہونچا یہ خبردار کو حکم شہ ذی جاہ
ہاں جلد خبر لا کہ یہ لشکر کدھر آیا
اس سمت نشانوں کے طرف یا ادھر آیا

مانند نظر دور گیا پیک صبا دم
پھر آیا وہ اور کہہ کے یہ مجرے کو ہوا خم
قائم رہے اقبال شہنشاہِ دو عالم
کوفے کی ہوئی فوج لب نہر فراہم
سب چار ہزاروں میں زرہ پوش جواں ہیں
پیچھے تو صفیں فوج کی ہیں آگے نشاں ہیں

اس فوج میں تیار ہے سب جنگ کا ساماں
نیزوں کی یہ کثرت ہے کہ گویا ہے نیستاں
گھوڑے دور کا بے ہیں جوانوں کے تہ راں
دیکھا جسے سر تا قدم آہن میں ہے پنہاں
ڈھالیں عقب دوش میں چار آئینے بر میں
تلواریں تو قبضوں میں ہیں خنجر ہیں کمر میں

شہ نے کہا سر کہ وہ لشکر کا ہے کیا نام
کی عرض یہ اس نے عمر سعد بد انجام
سن کہ یہ خبر بولے شہنشاہ ذوالاکرام
صد شکر کہ آپہونچا ہمیں موت کا پیغام
دشمن کو اگر َرے کی حکومت کی خوشی ہے
موجود ہیں ہم کو بھی شہادت کی خوشی ہے

اکبرؑ نے کہا ہوتا تھا کیا فوج میں چرچا
تھڑا گیا اور سر کو وہ نہوڑا کے یہ بولا
شہزادۂ کونین جو کچھ آپ نے پوچھا
ہوئے یہ زباں قطع اُسے عرض کروں کیا
کہتا تھا یہ لشکر عمر سعد شقی کا
سر لینے کو آئے ہیں حسین ابن علی کا

عباسؑ لگے کانپنے ہونٹوں کو چبا کر
کی تیغ کے قبضے پہ نظر غیظ میں آکر
فرمایا کہ دیکھوں تو میں اس فوج کو جاکر
روکا شہ مظلوم نے چھاتی سے لگا کر
سوچے کہ نہ آداب میں شہ کے خلل آئے
غصے سے یہ تھرائے کہ آنسو نکل آئے

شہ نے کہا کیوں روتے ہو کیا جی میں یہ آئی
تم میری طرف دیکھو کہ بے کس ہوں میں بھائی
روئے گی غریبی پہ مری ساری خدائی
جو چاہیں کریں ہم کیے جائیں گے بھلائی
غصے کی یہ جا گہ نہیں کیا اس میں ضرر ہے
سر لینے کو آئے ہیں تو حاضر مرا سر ہے

مظلوم ہیں ہم غیظ سے مظلوم کو کیا کام
غصے کا نہیں وقت یہ ہے صبر کا ہنگام
ہر رنج کو سمجھو وہ معبود میں آرام
منظور ہے یاں بخشش امت کا سر انجام
کچھ جان کا صرفہ نہیں حیدر کے پسر کو
وہ مانگیں تو خود کاٹ کے میں بھیجدوں سرکو

کیا ہوتا ہے کہتے ہیں تو کہنے دو ستم گر
طاقت ہے کوئی ہاتھ اُٹھا سکتا ہے مجھ پر
موجود ہے اکبرؑ سا پسر تم ما برادر
کیوں روتے ہو تم کاٹتا ہے کون مرا سر
آنسو نہ بہاؤ کہ لہو میرا گھٹے گا
آگے نہ تمہارے سر شبیرؑ کٹے گا

تم سا کوئی دنیا میں نہیں صاحب شمشیر
موقع نہیں غصے کا ہر اک وقت مرے شیر
عالم کے زبر دستوں کو بابا نے کیا زیر
کیا کیا نہ سہے رنج ہوئے زیست سے جب سیر
اس روز نہ تقدیر سے کچھ زور چلا تھا
رسی سے بھلا بندھنے کے قابل یہ گلا تھا

ہردم به صدا آئی تھی تیغ رو زباں سے
یا شیر خدا مجھ کو نہ کھینچو گے میاں سے
فرماتے تھے اس صاعقۂ شعلہ فشاں سے
مجبور ہیں ہم حکم خدائے دوجہاں سے
یہ دیدۂ و دانستہ جفا میں نے سہی ہے
تلوار وہی، زور وہی، ہاتھ وہی ہے

اماں مرے پہلوئے شکستہ کو سنبھا لے
پیچھے چلی جاتی ہیں ردا دوش پہ ڈالے
چلاتی تھیں کوئی مرے وارث کو بچالے
بازار میں سر پیٹتے تھے دیکھنے والے
نے ہم پہ نہ اماں کے کھلے سر پہ نظر تھی
بابا کی فقط خالق اکبر پہ نظر تھی

غصہ تھا تمہاری ہی طرح ہم کو بھی بھائی
کچھ غیض میں آنکھوں سے نہ دیتا تھا دکھائی
مر جانے پہ تیار تھے پر کچھ نہ بن آئی
بابا نے قسم روح محمد کی دلائی
جب والدہ روتی تھیں تو چلا تے تھے ہم بھی
لپٹے ہوئے بابا سے چلے جاتے تھے ہم بھی

میری تو کسی نے ابھی باندھی نہیں گردن
شبیرؑ کو پکڑے لئے جاتے ہیں دشمن
بہنیں مری نکلی نہیں کرتی ہوئی شیون
گھر میرا جلا دینے کو آئے نہیں بدظن
بے تیغ چلے غیظ میں تم آ گئے بھائی
سرکٹنے کے مذکور یہ تھرا گئے بھائی

تیروں کا نشانہ جو بنائیں گے ستم گر
پھر تم سے بھلا صبر کیا جائے گا کیوں کر
اس پیار سے معلوم یہ ہوتا ہے برادر
مر جاؤ گے جب تیغ کوئی کھینچے گا مجھ پر
لو بس کرو اتنا بھی کوئی روتا ہے بھائی
بھائی تو ابھی ذبح نہیں ہوتا ہے بھائی

اتنے میں صدا دور سے نقاروں کی آئی
آواز جفا کاروں کے رہواروں کی آئی
شہ بولے کہ پھر فوج ستمگاروں کی آئی
پھر ساتھ ہی جوڑی بھی خبرداروں کی آئی
کی عرض وہ لشکر ہے سیہ جس کے علم میں
اک شمر ہے اور چار ہزار اہل ستم ہیں

جس جا پہ ہے فوج پسر سعد بد اختر
رہتی طرف اس فوج کے اُترا ہے وہ لشکر
عباس سے شہ بولے کہو اس سے برادر
آہستہ کہے داخلہ شمر ستمگر
اک حشر بپا زینب ناشاد کرے گی
سرکھول کے اللہ سے فریاد کرے گی

جس وقت سے اُترا ہوں میں اس دشت ستم میں
لب خشک ہے منھ فق ہے دم اس کے نہیں دم میں
مادر کی طرح روتی ہے زینب مرے غم میں
دھڑکا ہے کہ مرجائے نہ بھائی کے الم میں
شبیر کے بچنے کا بھی کچھ طور نہیں ہے
اس کا تو کوئی میرے سوا اور نہیں ہے

اس فکر میں سوئے نہ ذرا سبط پیمبرؐ
صحرا میں رہی تابہ سحر آمد لشکر
دن کو یہی خبریں چلی آتی تھیں برابر
شیت آیا ہے اب ساتھ لئے فوج ستمگر
خود آگے ہے اور پیچھے کمانداروں کی صف سے
ایک ایک کا رخ فوج حسینی کی ظرف ہے

یہ سنتے تھے جو دوسرا آ کر یہ پکارا
آپہونچا یزید ابن رکاب ستم آرا
عمان شقاوت نے ہے اک جوش سا مارا
گھوڑوں سے رکا جاتا ہے دریا کا کنارا
پانی بھی کوئی نہر سے پاتا نہیں اب تو
جز تیغ دسناں کچھ نظر آتا نہیں اب تو

آئے دہل فتح بجاتے ہوئے باہم
حجاجؔ و سناںؔ ابن انسؔ خولیؔ و قشقمؔ
تھے چار ہزار اہل ستم اور بھی اظلم
انبوه ہوا تا ششم ماه محرم
امڈی ہوئی بادل کی طرح فوج کہاں تھی
متقل میں زمیں گھوڑوں کی ٹاپوں سے نہاں تھی

اس فوج سفر موج کی تعداد ہے دشوار
لکھتا ہے کوئی تیس ہزار آئے تھے غدار
اور اس سے فزوں تر بھی ہے کچھ دار و اخبار
اکثر کا یہ ہے قول کہ تھے لاکھ ستمگار
لکھتے ہیں یہ بعضے کہ چھ لاکھ اہل جفا تھے
یاں بے کس و مظلوم امام دوسرا تھے

اڑ کے تھے نشانوں کے پھریرے تو ہوا سے
اور گونجتا تھا دشت وہ گھوڑوں کی صدا سے
اندھیر کئی کوس تھا ڈھالوں کی گھٹا سے
سب تیغ زن اُس پیاسے کے تھے خون کے پیاسے
غل تھا کہ نہ مہلت دو شہ جن و بشر کو
سادات کا سرکاٹ کے کھولیں گے کمر کو

تانے ہوئے نیزوں کو سوار ایک طرف تھے
تلواریں لیے ظلم شعار ایک طرف تھے
اور تیرفگن تیس ہزار ایک طرف تھے
کوفے کے جواں باندھے قطار ایک طرف تھے
بدلی سپہ شام کی پیاسوں پہ جھکی تھی
شہ بیچ میں تھے چار طرف راہ ڑکی تھی

اللہ رے جوانان حسینی کے ارادے
ساونت نہ ہوں کیوں جنہیں توفیق خدا دے
کل تیس تو اسوار تھے چالیں پیادے
اک ایک پرا ایسا کہ لاکھوں کو بگا دے
جنت ہی شہیدوں کی شہادت کا صلا تھا
ہفتم کے دہم تک انہیں پانی نہ ملا تھا

کچھ پیاس کا شکوہ تھا نہ فاقوں کی شکایت
ایک ایک تھا پروانۂ مصباح ہدایت
تھی دل میں دلائے پسر شاہ ولایت
لب پر فُیکفیکہُمُ اللہ کی آیت
ہر چند یہ سامان وغا ان کی طرف تھا
حضرت کے یہ تھے ساتھ خدا ان کی طرف تھا

پڑھ پڑھ کے نمازیں شب عاشور گزاری
خشکیده زبانوں پہ رہا شکر ہی جاری
ہر دم یہی نعرہ تھا کہ یا ایزر باری
ہے فکر کہ عزت ہے ترے ہاتھ ہماری
خوشنود رہیں فاطمہ وہ کام کریں ہم
پہلے ترے محبوب کے پیارے سے مریں ہم

جانکاہ ہے صبح شب عاشور کا احوال
زہرا کا اسی روز چمن ہو گیا پامال
جس وقت کمر باندھ چکے شاہ خوش اقبال
سرپیٹ کے سب بیبیوں نے کھول دئے بال
رومال جو حضرت نے رکھا دیدۂ نم پر
گھبرا کے بہن گر پڑی بھائی کے قدم پر

رو کر سیر زینب کو قدم پر سے اُٹھایا
پیشانی سے بکھرے ہوئے بالوں کو ہٹایا
فرما کے سخن صبر و رضا کا یہ سنایا
مجبور ہیں قسمت نے ہمیں تم سے چھڑایا
نیکوں سے صدا نیک عمل ہوتا ہے زینب
اب ٹھہریں تو وعدے میں خلس ہوتا ہے زینب

یہ کہہ کے چلے آپ ہوا گھر تہہ و بالا
زینب جو گری دوڑ کے فضہ نے سنبھالا
کرسی پہ چلو خانے میں بیٹھے شہ والا
گرد مہ زہرا رفقا ہو گئے ہالا
کہنے کو تو کرسی تھی مگر عرش نما تھی
پایہ میں کہیں تخت سلیماں سے سوا تھی

شہ نے نظر لطف سے غم خواروں کو دیکھا
مر جانے پہ تیار وفاداروں کو دیکھا
گہ ان کو کبھی فاطمہ کے پیاروں کو دیکھا
کمروں سے اُگلتے ہوئے تلواروں کو دیکھا
پوشاک کو مانند کفن چاک کئے تھے
دربار میں سرنذر کو ہاتھوں پہ لیے تھے

خوش بھی ہوئے رو نے بھی لگے سرور ذی شاں
ہم شکل پیمبر سے کہا اے مہ تاباں
عرصہ نہیں تیار ہے سب فوج کا ساماں
لاؤ علم فوج کو خیمے سے مری جاں
زینت ہے وہی فوج حسین ابن علی کی
سب کرلیں زیارت کہ نشانی ہے نبی کی

جب لے چلے اکبر وہ علم خیمہ سے باہر
روئے حرم آنکھوں سے پھریرے کو لگا کر
جس وقت نکالا اُسے ڈیوڑھی سے جھکا کر
فضہ لگی سر پیٹنے پر دے کو اٹھا کر
ہوتے تھے بیاں بے کسئی شاہ امم کے
تھیں بیبیاں سرکھولے ہوئے پیچھے علم کے

زینب علی شاہ کی لیتی تھی بلائیں
کہتی تھی کرو بیبیو! نصرت کی دعائیں
اللہ کرے خیر سے پھر گھر میں سب آئیں
بھائی کی عداوت سے عدو ہاتھ اٹھائیں
سادات کا اقبال وحشم جاتا ہے دیکھو
گھرے مرے نانا کا علم جاتا ہے دیکھو

عباس کی زوجہ یہ بیاں کرتی تھی رو رو
کیوں صاحبو دیکھیں یہ علم ملتا ہے کس کو
زینبؑ کے پسر عمر میں چھوٹے ہیں ابھی تو
ہم شکل پیمبر میں علی اکبر خوش خو
خادم شہ دیں کے ہیں تو عباس علی ہیں
اس عہدے کے لائق جو اگر ہیں تو وہی ہیں

اکبرؑ سے کہا بانو نے کیوں اے مرے دلدار
یہ منصب والا کسے دیں گے شہ ابرار
وہ بولے کہ مجھ پر تو ابھی کچھ نہیں اظہار
پر چاہیئے عباسؑ علیؑ ہوئیں علمدار
اس وقت انہیں پر نظر سرور دیں ہے
اور ایسا جواں بھی کوئی لشکر میں نہیں ہے

خاموش کھڑے ہیں جو لگائے ہوئے ہتھیار
ہے شانِ حسنؑ و بد بۂ حیدرِ  کرار
پڑتی ہے انھیں پر نظر ایک ایک کی ہر بار
حمزہؑ کوئی کہتا ہے کوئی جعفر طیار
شہ دیکھتے ہیں اشک بھرے دیدہ تر میں
تصویر علیؑ پھرتی ہے بابا کی نظر میں

مژدہ یہ سنا زوجۂ عباسؑ نے جس دم
منھ سرخ خوشی سے ہوا تشویش ہوئی کم
بولی کہ بڑی فکر تھی پر اب نہیں کچھ غم
قربان تمہارے ہیں شہنشاہ دو عالم
مخدومۂ کونین کے جانی کے تصدق
آقا میں تری تشنہ دہانی کے تصدق

کیوں کر نہ ہو اس بھائی کو ہے گود میں پالا
نعلین اُٹھا نے لگے جب ہوش سنبھالا
نام اپنا ہے خادم کا جو رتبہ ہے دوبالا
سب ملتے ہیں ملتا ہے کہاں چاہنے والا
توقیر جو اُن کی ہے تو نام شہ دیں ہے
جائیں گے یہی سب کہ غلام شہ دیں ہے

کونین میں والی کو مرے کر دیا ممتاز
عزت وہ نہ دیویں تو کرے کون سر افراز
ہے دلبر زہرا کی محبت پر اسے ناز
وہ شمع ہدایت ہے یہ پروانہ جاں باز
شمشیر کے شعلے سے نہ ٹل جائے گا عباس
آنچ آئے گی آقا پہ تو جل جائے گا عباسؑ

شوہر کی میں خاطر سے یہ کرتی نہیں گفتار
عباسؑ سا دنیا میں نہ ہوئے گا وفادار
بھڑکانے کے در پے ہی رہا شمر ستمگار
سالاری لشکر کا پیام آیا کئی بار
جھنجھلا کے وہ کہتے تھے کہ مرجانے کی جا ہے
تلوار کے بھی زخم سے یہ زخم سوا ہے

شاید مجھے محتاج سمجھتا ہے وہ بے پیر
ہے اُس ولد القلب کا سر اور مری شمشیر
منصب مرا مر جانا ہے اور خلد کی جاگیر
دنیا کے لئے چھوڑیں گے ہم دامن شبیرؑ
کیا قہر ہے کیوں کر نہ مجھے رنج و تعب ہو
سن لیویں کہیں قبلۂ عالم تو غضب ہو

پر ہاں یہ تمنا ہے کہ ہوں شہ کا علمدار
اس رات تلک مجھ سے یہں کہتے تھے ہر بار
صاحب یہ دعا مانگو کہ اسے کل کے مددگار
عباسؑ کو لشکر کا علم دیں شہ ابرار
حسرت ہے کہ جب سامنے افواج ستم ہو
اس دوش پہ تلوار ہو اور اس پہ علم ہو

میں کہتی تھی کیوں شاہ سے کرتے نہیں مذکور
تھرا کے وہ کہتی تھی کہ میرا نہیں مقدور
میں ذرہ ہوں وہ مہر ہیں میں خاک ہوں وہ نور
ہاں فضل خدائے دو جہاں سے نہیں کچھ دور
سامان تو خالق نے کئے سارے خوشی کے
پھولے نہ سما دیں گے وہ اب مارے خوشی کے

مذکور علمداری عباسؑ کو سُن کر
چلائی سکینہؑ مرے بھیا علیؑ اكبر
کہنا کہ مبارک ہو تمہیں منصب جعفرؔ
کیا اب بھی نہ پانی سے کرو گے مرے لب تر
بھولے گی مری یاد نہ میدان ستم میں
میں باند رہتی ہوں سوکھی ہوئی مشک علم میں

لائے علی اکبرؑ علم شاہ کو جس دم
پنجہ تھا کہ اک نیزے پہ تھا نیر اعظم
تھی نور کی چادر یہ پھریرے کا تھا عالم
حسرت سے عزیز و رفقا کہتے تھے باہم
تا عرش خدا رتبہ کو پہونچاتا ہے کس کے
دیکھیں یہ ہما فرق پہ پھر جاتا ہے کس کے

عباس کو کس پیار سے حضرت نے بلایا
آداب سے ہاتھوں کو وہ جوڑے ہوئے آیا
بھائی کو علم فوج کا دے کر یہ سنایا
لو پایۂ جعفر کی تمنا تھی سو پایا
خوش ہو کے رکھا ہاتھ تو غازی نے علم پر
اور بیٹھ کے نہوڑا دیا سرشہ کے قدم پر

فرمایا شہ دیں نے کہ منگواؤ سواری
ماگاه در خیمہ سے زینب یہ پکاری
عباس بہن صدقے ہو شوکت پہ تمہاری
زہرا کی امانت سے خبردار میں واری
سونیا ہے تمہیں میں نے دل و جان نبیؐ کو
لیوے گی بہن تم سے حسین ابن علیؑ کو

بھیا مرے ماں جائے کا دشمن ہے زمانا
بڑھ کر بھی کوئی بولے تو غصے میں نہ آنا
بھائی کو کہیں چھوڑ کے گھوڑا نہ اٹھانا
تلواروں سے زہرا کے کلیجے کو بچانا
چھٹپن یہ نہ دونوں کے نظر کیجو بھائی
پہلے مرے بچوں کو سپر کیجیو بھائی

بانوؔ یہ پکاری علیؑ اکبر کو مری جاں
صد تے تری صبح کے ترے ہتھیاروں کے قرباں
تم کیا چلے واری مرا گھر ہو گیا ویراں
ہشیار خبردار لڑائی کا ہے ساماں
تاثیر مرے دودھ کی دکھلائیو بیٹا
گر آن بے باپ پہ مرجایئو ! بیٹا

قاسم کو صداماں نے یہ دی ڈیوڑھی پہ آکر
پگڑی پہ لپیٹو مری جاں سہرا اُٹھا کر
دامن کو بھی گردان لو ہتھیار لگا کر
بھیجوانا ہے میدان میں بنا تجھے کو بنا کر
دو گھر کی ترے مرنے سے بربادی ہے بیٹا
صدقے ہو چچا پر یہ تری شادی ہے بیٹا

خاموش انیسؔ اب کہ تڑپتا ہے دل زار
کافی ہے رُلانے کو تری درد کی گفتار
اس جنس کا گر آج نہیں کوئی خریدار
فیاض ہے لیکن شہہِ مظلوم کی سرکار
افسردہ نہ ہو غنچہ امید کھلے گا
کھل جائیں گی آنکھیں وہ صلہ تجھ کو ملے گا
