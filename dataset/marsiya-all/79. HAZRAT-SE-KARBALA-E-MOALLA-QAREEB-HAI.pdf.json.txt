www.emarsiya.com

حضرت سے کربلائے معلی قریب ہے
مشتاق جس زمین کے ہیں وہ جا قریب ہے
پیاسے رہیں گے جس پہ وہ دریا قریب ہے
تربت جہاں بنے گی وہ صحرا قریب ہے
جاتے ہیں آپ خلق کی مشکل کشائی کو
آتی ہے کربلا سے اجل پیشوائی کو

کہتا تھا حلق یا شہ دیں مجھ کو پیاس ہے
کہتے تھے شہ کہ چشمہ کوثر بھی پاس ہے
سینہ تو چاک چاک ہے اور دل اداس ہے
جینے سے سیر ہو چکے مرنے کی آس ہے
کہتا ہے سر کہ مجھ پہ یہ احسان کیجیے
راہ خدا میں اب مجھے قربان کیجیے

یارو خیال بیکسی شہ کرو ذرا
وہ دھوپ دوپہر کی، وہ صحرائے کربلا
وہ لو، وہ خاک دشت کی وہ گرمی ہوا
بے سایہ ناز پر درِ زہراؑ ہے چُپ کھڑا
زخموں کا ہے ہجوم تن پاش پاش پر
عمامہ ہے پڑا ہوا اکبرؑ کی لاش پر

اک سمت دوپہر ہے بیاباں میں ڈھل چکی
اک سمت ہیں حسینؑ پہ تیغیں کھنچی ہوئی
سوکھی زباں دہن سے ہے باہر نکل پڑی
سب مر چکے حسینؑ رہے یا اجل رہی
مشتاق تیغ سر کو جھکائے امام ہیں
باقی رہے گا روز مگر شہ تمام ہیں

آفت نصیب کوئی نہ ہوگا حسین سا
تنہا غریب، بے کس و بے یار و آشنا
ہر ایک سمت دیکھ کے دیتا ہے یہ صدا
گذرا میں ایسے جینے سے اسے موت جلد آ
اے ساعت قتال ترا ہجر شاق ہے
اے تیغ شمر سر کو ترا اشتیاق ہے

کیا یہ روا تھا ہم پہ جو تم نے ستم کیا
پھولا پھلا جو باغ پیمبر قلم کیا
آبادی زمانہ کو والله کم کیا
اکبرؑ کو مار کے مجھے محبوس غم کیا
بیشک مری سپاہ خدا کی سپاہ تھی
کہہ دو گناہ گار تھی یا بے گناہ تھی

قدرت خدا کی نہر سے سیراب ہوں شتر
اور آلِ مصطفے کے لب خشک ہوں نہ تر
پانی پییں چرند و پرند آن آن کر
ہم دور سے بھی نہر کو دیکھیں نہ بھر نظر
تم کیا کرو یہ گردش لیل و نہار ہے
ایسا ہی ابن فاطمہ تقصیر وار ہے

یہ بات کہہ کے رونے لگے شاہ بحر و بر
جنگل میں جس طرح سے برستا ہے ابر تر
فضہ نے جاکے زینب بیکس کو دی خبر
کیا بیکسی ہے آج محمدؐ کے لال پر
لاشوں کو دیکھ دیکھ کے جاں اپنی کھوتے ہیں
تنہائی میں کھڑے ہوئے غربت کو روتے ہیں

سر پیٹنے کی جا ہے محبانِ مرتضا
زہراؑ کا نازنین تو بے ہوش ہے پڑا
لازم تھا اس کے منھ پہ چھڑکنا گلاب کا
اس کے عوض میں شمر لعیں سینے پر چڑھا
زانوے شمر و سینہ شپّیرؑ دیکھیے
یارو ذرا نوشتہ تقدیر دیکھیے

غل اقتلو الحسین کا میداں میں جب ہوا
بولا کوئی وہ غش میں ہے اب کاٹیے گلا
بولا کوئی کہ لیجیے دستار مصطفا
بولا کوئی کہ تیغ کرو ہاتھ سے جدا
بولا کوئی جدا سر شاہ زمن کرو
اب دیر کیا ہے خاتمہ پنجتن کرو

چلّا کے پھر یہ شمر ستمگار نے کہا
زینب میں کاٹتا ہوں ترے بھائی کا گلا
تو دیکھ باڑھ خنجر خونخوار کی ذرا
کے ضرب میں، میں ذبح کروں شہ کو سچ بتا
بے چین زیر تیغ پیمبر کا لال ہے
تو دیکھ، آج کیا ترے بھائی کا حال ہے

جلاد سے یہ کہتے تھے رو کر شہ ہُدا
زینب کو در سے خیمہ کے ہٹ جانے دے ذرا
خواہر کے آگے کاٹ نہ شپّیرؑ کا گلا
کہنے لگا لعیں کہ مجھے اس سے کام کیا
ہے دل میں بنت فاطمہ کو رنج دیجیے
اُس کو دکھا دکھا کے تمھیں ذبح کیجیے

یہ سن کے سینہ زینب بیکس کا پھٹ گیا
سوے مدینہ دیکھ کے بولی بصد بکا
اے اماں جان آؤ خدا کے لیے ذرا
خنجر تلے حسینؑ ہے اس دم تڑپ رہا
کس کس طرح سے شمر ستم گر رلاتا ہے
بھائی کو ذبح کرتا ہے، مجھ کو دکھاتا ہے

تب آئی قتل گاہ سے زہراؑ کی یہ صدا
کیا تجھ پہ فاطمہ سے بھی اندوہ ہے سوا
تو دیکھتی ہے دور سے یہ حال بھائی کا
کٹتا ہے میری گود میں شپّیر کا گلا
میں چومتی ہوں حلق شہ مشرقین کا
میں دیکھتی ہوں پاؤں رگڑنا حسین کا

زینب ہے تیرے بھائی کا منکا ڈھلا ہوا
ساقط ہے نبض چہرے پہ چھائی ہے اب قضا
اٹکی ہے سانس سینے میں ہیں سرد دست و پا
آساں مرے حسینؑ کی مشکل کرے خدا
آنکھوں میں جاں سمٹ کے مسافر کی آئی ہے
زہراؑ تباہ ہوتی ہے، حق کی دہائی ہے

یہ کہہ کے خواہر شہ دیں سے بصد بکا
چشم حسینؑ کرنے لگیں بند فاطمہؑ
طاقت تو بولنے کی نہ سرور میں تھی ذرا
پر چشم نیم وا سے اشارہ یہی کیا
آنکھوں کا بند کرنا مرے دل کو شاق ہے
اصغر کے دیکھنے کا مجھے اشتیاق ہے

شپّیر کے کلام سے غش ہو گئی بتول
اور ذبح پیاسا ہو گیا لخت دل رسول
خالق نے کی شہادت سبط نبی قبول
پانی ہوا نہ تھا جو دم ذبح بھی حصول
نکلی دہن سے ہونٹوں پہ سوکھی زبان تھی
بیچین روح بادشہ دو جہان تھی

دیکھا جو سوے دشت سکینہ نے یہ کہا
زخمی یہ کون بیچ میں لاشوں کے ہے پڑا
کیا اس کا گھر نہیں جو ہے جنگل میں سو رہا
زینب نے تب کہا تو نہیں جانتی ہے کیا
تیرا پدر ہے، فاطمہ کا نور عین ہے
یہ بے کس و غریب مسافر حسینؑ ہے

دیکھی پدر کی لاش تو بولی وہ مہ لقا
بابا تم آن کر مجھے گودی میں لو ذرا
عمو سے بھی کہو یہیں خیمہ کریں بپا
ٹھنڈی ہوا میں لے کے چلو تم پہ میں فدا
سایہ کسی جگہ ہے نہ چشمہ نہ چاہ ہے
تم تو ہوا میں ہو مری حالت تباہ ہے

خاموش اے انیسؔ یہ اب حق سے کر دعا
ہر روز مومنوں کی ترقی کرے عطا
محتاجوں کو فراغ مریضوں کو دے شفا
ہر ایک کے مطالب دل جلد ہوں عطا
کر التجا قبول کہ دل شاد ہو میرا
آزاد قید و رنج سے استاد ہو میرا
