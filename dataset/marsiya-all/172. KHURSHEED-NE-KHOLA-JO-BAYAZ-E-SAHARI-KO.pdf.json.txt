www.emarsiya.com
نقوش انیس نمبر

مرثیہ 8
خورشید نے کھولا جو بیاض سحری کو

خورشید نے کھولا جو بیاض سحری کو
ضو نور نے بخشی فلک نیلوفری کو
دو روز کی تھی پیاس عدم کے سفری کو
پانی نہ ملا مالک خشکی و تری کو
غل تھا کہ ہوا ظلم کی اس بن میں چلی ہے
یہ صبح شب قتل حسین ابن علیؑ ہے

ہاں روز قیامت سے نہیں کم یہ سحر ہے
آئینہ روئے الم و غم یہ سحر ہے
ماتم کے لیے باعث ماتم یہ سحر ہے
بے نور کن محفل عالم یہ سحر ہے
یہ دفتر عالم کے الٹ جانے کا دن ہے
یہ بہر امامت پہ زوال آنے کا دن ہے

وہ صبح غم انگیز جو تھی چاک گریباں
مفہوم تھی سب انجمن عالم امکاں
گردوں پہ بھی ماتم کا نظر آتا تھا ساماں
تھراتا تھا سر کھولے ہوئے نیر تاباں
بے چین تھے دل فاطمہ زہراؑ کی بُکا سے
ہے ہے کی صدا آتی تھی جنگل کی ہوا سے

ہر مرغ چمن باغ میں سرگرم فغاں تھا
سرو لب جو لشکر ماتم کا نشاں تھا
رنگ برنگ دل مسموم کہاں تھا
پژمردہ و افسردہ تھا جو پھول جہاں تھا
سر کھولا تھا خاتونِ جناں نے جو سحر سے
آہوں کا دھواں اٹھتا تھا سنبل کے جگر سے

پھولوں نے گریبانوں کو پھاڑا تھا جو غم سے
گلشن میں اداسی تھی جو اعدا کے ستم سے
سب ڈالیاں جھک جھک گئی تھیں بار الم سے
نرگس تھی بہ حسرت نگراں دیدۂ نم سے
ہر مرتبہ سرگرم فغاں ہوتی تھی بلبل
غنچوں کے جگر پھٹتے تھے یوں روتی تھی بلبل

نہریں ہمہ تن اشک تھیں گلشن ہمہ تن درد
پھولوں کے سروں پر جو اڑاتی تھی صبا گرد
رہ رہ کے ہوا صبح کی بھرتی تھی دمِ سرد
خوبان چمن تھے صفت کاہ رُبا زرد
لالے میں تراوت نہ تبسم گل تر میں
کانٹا غم سرور کا کھٹکتا تھا جگر میں

بلبل نے تو پھولوں کے بھی تھے ہوش اڑائے
اس شاخ پہ نالہ کیا واں اشک بہائے
ہر بار فغاں تھی کہ دن اب قہر کے آئے
ان باغیوں کو خاک میں اللہ ملائے
پیاسے کو اماں ظلم کے بانی نہیں دیتے
زہرا کے گل اندام کو پانی نہیں دیتے

گلزار جہاں میں تو قیامت یہ بپا تھی
بستان محمد میں ادھر آہ و بکا تھی
اک حشر تھا خیمہ میں یہ رونے کی صدا تھی
سر کھولے ہوئے بنت شہ عقدہ کشا تھی
جنگل میں ادھر اشکوں سے منہ دھوتی تھی زہرا
گردوں سے ملک روتے تھے یوں روتی تھی زہرا

نوحہ تھا کہ چلتی ہے چھری میرے جگر پر
پردیس میں آتی ہے تباہی میرے گھر پر
فریاد کہ میں خاک ہوں ڈالے ہوئے سر پر
ٹوٹا ہے مصیبت کا فلک میرے پسر پر
یا شیر خدا دشت میں پیاسے کی خبر لو
یا ختم رسل اپنے نواسے کی خبر لو

کس سے کہوں یہ حال دُہائی ہے دُہائی
گل ہوں کہیں پامال دہائی ہے دُہائی
بکھراتی ہوں میں بال دہائی ہے دُہائی
پیاسا ہے مرا لال دہائی ہے دُہائی
نازوں کا پلا ذبح کی تکلیف سہے گا
اب عصر کو بھی خون نمازی کا بہے گا

حضرت نے صلوۃ سحری جبکہ ادا کی
خالق سے مناجات بصد عجز و بکا کی
تسبیح پڑھی بنت رسولؐ دوسرا کی
امت کے لیے بعد فریضہ کے دعا کی
فرمایا کہ یہ آخری طاعت ہے ہماری
اے صبح بس اب تجھ سے بھی رخصت ہے ہماری

نوروز اس طرح سے آئیں گے جہاں میں
روزوں کو نمازوں کی جگائیں گے جہاں میں
سب کو رخ پرنور دکھائیں گے جہاں میں
پر ہم کو کسی روز نہ پائیں گے جہاں میں
ہے کون جو غم میں مرے مغموم نہ ہوگا
اس شام کو اے صبح یہ معصوم نہ ہوگا

فرزند ید اللہ کی رحلت کا یہ دن ہے
ناموس محمد پہ مصیبت کا یہ دن ہے
عاشور محرم ہے قیامت کا یہ دن ہے
اے صبح ہماری تری فرقت کا یہ دن ہے
ہو جائے گی بس آج جدائی تن و جاں میں
ہم تین پہر اور ہیں مہمان جہاں میں

یہ کہہ کے گئے خیمہ میں سلطان حجازی
سجنے لگے ہتھیار ادھر صفدر و غازی
فردوس کے جویا تھے وہ ابرار نمازی
تھی شاہ کی جس پر نظر بندہ نوازی
یوں چاند فلک پر کبھی تاروں میں نہ نکلے
اک اُن سا جری لاکھ سواروں میں نہ نکلے

وہ چاند سی پیشانیاں وہ نور عبادت
گھیرے تھی انھیں روشنی طور عبادت
سب ان سے عیاں ہوتے تھے دستور عبادت
مشتاق اجل شیفتۂ حور عبادت
فاقوں میں لڑکے لاکھوں سے غازی ہوں تو ایسے
سجدے کئے تیغوں میں نمازی ہوں تو ایسے

عجلت تھی ہر اک کو کہ شریک شہدا ہوں
سر دے کے حقوق شہ ذیشاں سے ادا ہوں
تلواروں سے تن چور ہوں سر تن سے جدا ہوں
بے تاب کہ جلدی کہیں آقا پہ فدا ہوں
سمجھے ہوئے تھے بار گراں دوش پہ سر کو
اک آن میں طے کر گئے جنت کے سفر کو

ہتھیار لگا کر در دولت پہ سب آئے
شیدائے جگر بند امیر عرب آئے
گویا کہ ملائک طرف عرش رب آئے
پڑھتے ہوئے نصرت کی دعا تشنہ لب آئے
روشن تھی زمیں دشت کی چہروں کی چمک سے
غل تھا کہ ستارے اتر آئے ہیں فلک سے

استادہ ادب سے ہوئے ڈیوڑھی پہ وہ صفدر
رتبے میں ہر اک بوذرؓ و سلماںؓ کے برابر
غل تھا کبھی دیکھا نہیں اس شان کا لشکر
مقدادؓ کوئی ان میں کوئی مالک اشترؓ
آقائے دو عالم کی اطاعت پہ نظر تھی
اک صف در دولت کے ادھر ایک ادھر تھی

وہ ولولہ جنگ وہ چہروں کی بشاشت
وہ اوج وہ اجلال وہ ہمت وہ شجاعت
وہ رعب وہ اقبال وہ شوکت وہ شہامت
وہ حسن وہ صولت وہ تہور وہ جلالت
ہنگام وغا لاکھوں کے منہ موڑ کے دم لیں
لوہے کی صفیں ہوں تو انہیں توڑ کے دم لیں

تھے ایک طرف جمع یگانے شہ دیں کے
افلاک کے سردار تو مختار زمیں کے
سرتاج نبی جس کے قدم عرش بریں کے
لاریب کہ سورے تھے وہ قرآن مبیں کے
حقا کہ زمانہ میں وہی جانب حق تھے
کیونکر نہ ہو سب مصحف ناطق کے ورق تھے

خورشید کرم عرش ہدایت کے ستارے
کرتے تھے ملک عرش سے اُن سب کے نظارے
زهرا و نبیؐ و اسد اللہ کے پیارے
حیدر کے ہر اک شیر میں انداز تھے سارے
کس حسن سے وار ان کے ہزاروں پہ چلے تھے
سب بیشۂ ضرغام الہی میں پلے تھے

وہ وقت سحر اور وہ ان پھولوں کی خوشبو
جاتی تھی چمک جن کے تن پاک کی ہر سو
گلبرگ سے لب سرو رواں قامت دلجو
عنبر کو بھی نسبت نہیں کچھ جن سے وہ گیسو
گلرو تھا کوئی ان میں کوئی غنچہ دہن تھا
جن پھولوں کے عاشق تھے محمدؐ وہ چمن تھا

وہ قلب کہ رستم کی شجاعت کو نہ سمجھیں
وہ زور کہ ضیغم کی بھی طاقت کو نہ سمجھیں
وہ اوج کہ افلاک کی رفعت کو نہ سمجھیں
وہ شیر کہ لاکھوں کی حقیقت کو نہ سمجھیں
گردوں کے الٹ دینے میں وسواس نہ ہوتا
پھر دیکھتے اُمت کا اگر پاس نہ ہوتا

وہ نور نبی چہروں پہ وہ حُسن خدا داد
وہ قد کہ نہ قمری ہو کبھی مائل شمشاد
وہ حسن کہ جس حسن سے گھر حسن کا آباد
وہ رخ کہ جہاں شمس و قمر بندهٔ آزاد
حُسنِ ید بیضا تھا ہتھیلی کی صفا میں
منہ دیکھ لو آئینہ نقش کف پا میں

مہرو کوئی گلرو کوئی، کوئی سمن اندام
گل پیرہن و خوش قد و خوش رو و خوش انجام
غنچہ دہن و گلبدن و مہوش گلفام
وہ گیسو و رخ دیکھتے جن کو سحر و شام
اقبال سپاہ شہ والا تھا انھیں سے
دنیا میں اگر تھا تو اجالا تھا انھیں سے

وہ حسن دل افروز جناب علی اکبر
وہ دبدبہ حضرت عباس دلاور
جس کے رخ روشن سے عیاں حسن پیمبرؐ
گویا کہ دعا کے لیے آمادہ تھے حیدر
غازی کے قدم پر سر اقبال و حشم تھا
اس دوش پہ تیغ اُس پہ محمدؐ کا علم تھا

وه دبدبۂ نور رخ قاسم ذی شاں
جس پھول کی خوشبو سے مہکتا تھا بیاباں
سب رعب حسن دیدہ حق بیں سے نمایاں
وہ دست حنائی کہ خجل پنجہ مرجاں
دو سمت سرے دوش پہ شملے کے پڑے تھے
گویا حسن سبز قبا رن میں کھڑے تھے

تھے ایک طرف مسلم مظلوم کے فرزند
چہروں کی ضیا آئینہ مہر سے دہ چند
اکبر کے پس پشت تھے زینب کے جگر بند
تھرا رہے تھے جن سے جوانان تنومند
ہلتی تھی زمیں ابروؤں میں بل جو پڑے تھے
دو شیر کے بچے عقب شیر کھڑے تھے

یہ عزم کہ اکبر ہمیں رخصت جو دلا دیں
آئینۂ شمشیر شجاعت کو جلا دیں
یہ فوج تو کیا چیز ہے ابرو جو ہلا دیں
گردوں کے طبق خاک کے طبقوں سے ملا دیں
سب دبتے ہیں جن سے وہ شجاع ازلی ہیں
جعفرؑ ہیں جلالت میں شجاعت میں علیؑ ہیں

ڈیوڑھی پہ مسلح تھے ادھر شہؑ کے موالی
تھا بیچ میں ناموس کے وہ خلق کا والی
غل تھا کہ محمدؐ کا گھر اب ہوتا ہے خالی
چھاتی سے لگائے تھے بہن کو شہ عالی
رقت کا یہ تھا جوش کہ جی کھوتے تھے شبیر
منہ دوش پہ زینب کے دھرے روتے تھے شبیر

سمجھاتے تھے رو کر کہ بہن بھائی ہے مجبور
میں کیا کروں زینبؑ یہی خالق کو ہے منظور
گہہ غم کبھی شادی یہی دنیا کا ہے دستور
گہہ پاس عزیزوں کے ہے انساں تو کبھی دور
قسمت میں یہ لکھا ہے کہ آوارہ وطن ہو
ہم ذبح ہوں اور آپ کی گردن میں رسن ہو

فرماتے یہ خیمہ سے برآمد ہوئے سرور
یا برج شرف سے نکل آیا مہ انور
پردے سے ہوئی صاف عیاں قدرت داور
مشرق سے نمودار ہوا نیر اکبر
خنداں ہوئے گل، غنچہ امید کو دیکھا
جاں آ گئی ذروں میں جو خورشید کو دیکھا

مجرے کو جھکے قبلہ دارین کے انصار
کونین کا سرتاج ہوا گھوڑے پہ اسوار
آگے ہوئے عباسؑ علم کھول کے اک بار
غل تھا کہ خوشا بخت و زہے رتبہ سردار
یوں مرنے پہ کمریں کوئی لشکر نہ کسے گا
جنت کا چمن بھی انھیں پھولوں سے بسے گا

ہاں دیکھ لے اے باد بہاری یہ سواری
دکھلاتی ہے اک قدرت باری یہ سواری
اللہ کے پیاروں کی ہے پیاری یہ سواری
پیدل میں بنی ہے وہ سواری یہ سواری
انجم میں نہ یہ نور نہ خورشید کی ضو میں
گھوڑے تھے کہ پریاں تھیں سلیماںؑ کے جلو میں

جنگاہ کا رستہ روش خلد بریں ہے
خورشید کو بھی طاقت نظارہ نہیں ہے
ذرے میں ستارے یہ فلک ہے کہ زمیں ہے
سردار عجب شان سے زینت دہ زیں ہے
اعلیٰ ہے بزرگی میں یہ سب تاج دروں سے
یاں حضرت جبریل مگس راں ہیں پروں سے

پڑھتی ہے درود ان پہ زمیں دشت بلا کی
چلاتے ہیں قدسی کہ یہ قدرت ہے خدا کی
کوسوں ہے مہک باغ رسول دوسرا کی
ہاں کر لو زیارت پسر عقدہ کشا کی
مشتاق ملائک ہیں ہر اک غنچہ دہن کے
فردوس میں گل جاتے ہیں زہراؑ کے چمن کے

مقتل کو کیا لشکر دیں نے جو سرافراز
کس شان سے استادہ ہوئے رن میں وہ جانباز
خود اپنی بزرگی پہ زمیں کرنے لگی ناز
چہروں کی تجلی سے جہاں ہو گیا ممتاز
غل تھا شب مہتاب میں یہ روپ نہیں ہے
سونے کی زمیں بن گئی ہے دھوپ نہیں ہے

ہونے بھی نہ پائی تھیں صفیں یاں کی مرتب
تیر آنے لگے فوج مخالف سے ادھر جب
جو طبل بجا رن سے بڑھے اہل ستم سب
آقا سے حبیب ابن مظاہر نے کہا تب
اب مستعد قتل اودھر اہل جفا ہیں
کیا حکم ہے سب منتظر اذنِ وغا ہیں

فرزند ید اللہ کا پایا جو اشارا
اک ایک اولی العزم ہوا معرکہ آرا
پسپا کیا سرداروں کو روداروں کو مارا
دو لاکھ کا لشکر متفرق ہوا سارا
اجر اُن کو شہادت کا ملا راہِ خدا میں
دم نکلے تو آغوش امام دوسرا میں

جس وقت گلستانِ علی ہو چکا پامال
رخصت ہوئے پھر شہ کے عزیزان خوش اقبال
مارے گئے جب مسلم ذی جاہ کے دو لال
تھا غم سے جگر بند پیمبرؐ کا عجب حال
یوں روتے تھے لاشہ پہ ہر اک خستہ جگر کے
جس طرح سے ماں روتی ہے ماتم میں پسر کے

جب شاہ پھرے ان کو شہیدوں میں لٹا کر
پھر بہر وغا رن سے بڑھی فوج ستمگر
بے تاب ہوئے زینب ذیجاہ کے دلبر
بل کھانے لگے غیظ سے گیسوئے معنبر
غصہ میں نکلنے لگیں تیغیں جو کمر سے
دیکھا سپہ شام کو شیروں کی نظر سے

پاس ادب شاہ سے سر اپنے جھکائے
جوڑے ہوئے ہاتھوں کو قریں ماموں کے آئے
کچھ سوچ کے اشک آنکھوں سے حضرت نے بہائے
سر رکھ کے قدم پر یہ سخن لب پہ وہ لائے
ہم اس در دولت کے نمک خوار ہیں آقا
بس اب تو شہادت کے طلب گار ہیں آقا

کرتے ہیں مبارز طلبی ان میں ستمگر
غیرت سے موئے جاتے ہیں ہم یا شہ صفدر
معلوم ہے سب کو کہ یہ جعفر کے ہیں دلبر
ہم بھی تو بزرگوں کے دکھائیں انھیں جوہر
کوثر کی ہے خواہش ہوس خلد بریں ہے
بے سر دیے اب چین غلاموں کو نہیں ہے

چھاتی سے لگا کر انھیں کہنے لگے سرورؑ
پیارو تمھیں مرنے کے لیے بھیجوں میں کیونکر
چھوٹے نے یہ کی عرض کہ یا سبط پیمبرؐ
مارے نہ گئے گر تو نہ منہ دیکھیں گی مادر
حسرت ہے کہ آقائے دو عالم پہ فدا ہوں
ڈرتے ہیں کہ اماں نہ کہیں ہم سے خفا ہوں

یاں ذکر یہ تھا اور وہاں زینب بے پر
تھی صحن میں خیمہ کے سراسیمہ و مضطر
اشک آنکھوں میں اور دوش پہ ڈھلکی ہوئی چادر
یہ سوچ کہ مارے گئے مسلم کے بھی دلبر
بن باپ کے بچے تو سفر کر گئے پہلے
ہے ہے مرے فرزند نہ کیوں مر گئے پہلے

سمجھانے میں دونوں کے کٹی ہے مجھے یہ شب
کیا پیچ پڑا ان کے نہ مر جانے کا یا رب
جو میں نے کہا تھا وہ فراموش کیا سب
ہے ہے مجھے بیٹوں نے کہیں کا نہ رکھا اب
راحت الم و غم سے کوئی آن نہیں ہے
گھر لٹتا ہے جانے کا انہیں دھیان نہیں ہے

دعوائے غلامی تو امام دوسرا سے
جعفرؑ کے تو پوتے اسد حق کے نواسے
اور قتل نہ رن میں ہوئے دو روز کے پیاسے
ایسے تو جری اور نہ لڑیں اہل جفا سے
یہ معرکے ان کے لیے ہر چمد نئے ہیں
پھر نیمچے کیوں باندھ کے خیمہ سے گئے ہیں

آگے تو یہ آپس میں کہا کرتے تھے هر آن
ہو جائیں گے ہم قبلۂ کونین پہ قربان
جب آیا وہ دن اور ہوا جنگ کا سامان
نہ زخم ہی کھائے نہ ہوئے خون میں غلطان
شرمندہ کیا مجھ کو شہنشاہِ زمن سے
مرنا تھا نہ منظور تو کیوں آئے وطن سے

یہ کہتی تھی زینب کہ امام زمن آئے
ہمراہ پدر اکبر شیریں سخن آئے
جب صحن میں شبیر غریب الوطن آئے
دوڑے ہوتے زینب کے بھی گل پیرہن آئے
اشکوں سے رخ پاک کو دھونے لگی زینبؑ
شبیرؑ کا منہ دیکھ کے رونے لگی زینبؑ

پہلے تو پھری گرد برادر وہ دل افگار
پھر لے کے بلائیں علی اکبرؑ کو کیا پیار
بیٹوں پہ جو زینب کی نظر جا پڑی اک بار
دیکھا کہ جھکاتے ہیں سروں کو وہ خوش اطوار
رخ زرد ہیں دل خوف سے سینوں میں تپاں ہیں
جوڑے ہوئے ہاتھوں کو ہیں اور اشک رواں ہیں

پُرسے کو جو رانڈوں کے بڑھے سید ذیجاہ
بیٹوں سے یہ کہنے لگی بنت اسد اللہ
تم دونوں نے کیا خوب مجھے شاد کیا واہ
میں نے تمھیں پالا تھا اسی دن کے لیے آہ
سر بیچ کے تم دونوں گل اندام نہ آئے
کس کام کے ماموں کے اگر کام نہ آئے

کیا کرتے تھے کن باتوں میں تھے محو سحر سے
کیوں لی نہ رضا رن کی شہ جن و بشر سے
یہ غم ہے کہ اٹھتا ہے دھواں مرے جگر سے
کیا جان بچانے کے لیے آئے تھے گھر سے
نہ ہاتھوں کو جوڑا نہ رضا لینے میں کد کی
سب مر چکے اور تم نے نہ ماموں کی مدد کی

تب لطف تھا جب رن میں گلے پہلے کٹاتے
نقشہ اسد حق کی لڑائی کا دکھاتے
تن تن کے انھیں چھاتیوں پر خون بہاتے
میداں سے ادھر خوں میں ڈوبے ہوئے آتے
سب کہتے کہ ان بچوں پہ رحمت ہو خدا کی
گو عمر میں چھوٹے تھے مگر خوب وغا کی

غصہ میں جو زینبؑ نے یہ کی بیٹوں سے تقریر
بس کانپ کے رونے لگے وہ صاحب توقیر
زینبؑ سے یہ تب کہنے لگے اکبر دلگیر
واللہ پھوپھی جان کچھ ان کی نہیں تقصیر
مرنے پہ بڑی دیر سے تیار ہیں دونوں
رخصت نہ ملی شاہ سے ناچار ہیں دونوں

تب دونوں نے کی عرض بصد گریہ و زاری
اے والدہ اپ بخشیے تقصیر ہماری
آقا سے تو مانگی تھی اجازت کئی باری
جب عذر کیا دل پہ لگیں برچھیاں کاری
لڑنے کوئی جائے یہ گوارا ہمیں کب تھا
چپکے جو رہے ہم یہ فقط پاس ادب تھا

ہیں آپ تو واقف کہ ہم ان سے نہیں واللہ
گر لاکھ ہوں جانیں تو نثار قدم شاہ
مرنے کے لیے آئے ہیں شبیر کے ہمراہ
دلوا دیں رضا آپ یہیں ہیں شہ ذی جاہ
ہم واسطہ دیتے ہیں شہنشاہ عرب کا
آپ اس کی ہیں بیٹی جو مددگار ہے سب کا

زینب نے کہا خیر بس آنسو نہ بہاؤ
لو ساتھ میرے ہاتھوں کو جوڑے ہوئے آؤ
تسلیم کرو سر قدم شہ پہ جھکاؤ
مجھ کو تو یقیں ہے کہ رضا جنگ کی پاؤ
لونڈی ہوں میں آقا مجھے مسرور کریں گے
وہ ہدیۂ نادار کو منظور کریں گے

یہ کہہ کے گئی شہ کے قریں زینبؑ ناچار
تھے عون و محمد عقب مادر غمخوار
بھائی سے یہ کی عرض کہ اے سید ابرار
یہ چھوٹے غلام اب ہیں اجازت کے طلب گار
لاکھوں سے وغا کر کے شریک شہدا ہوں
ان کو بھی تمنا ہے کہ آقا پہ فدا ہوں

سن کر یہ بہن کہنے لگے سید ذیجاه
اے دختر زہراؑ یہ مری جان ہیں واللہ
کیا کہتی ہو بھیجوں انہیں مرنے کے لیے آہ
اُٹھے گا نہ شبیرؑ سے یہ صدمہ جانکاہ
ہیں یہ گل تر حیدر و جعفر کے چمن کے
کھویا ہے کسی بھائی نے بیٹوں کو بہن کے

زینبؑ نے اشارہ کیا دونوں کو کہ آؤ
منت کرو نعلین کو آنکھوں سے لگاؤ
جلدی قدم شاه پہ سر اپنا جھکاؤ
جب تک نہ ملے ان کی رضا سر نہ اٹھاؤ
ہو جائے گا رخصت کا سر انجام اسی میں
عزت انھی باتوں میں ہے اور نام اسی میں

قدموں پر گرے دوڑ کے وہ دونوں برادر
لپٹا لیا سینہ سے انہیں شاہ نے جھک کر
ہمشیر کا منھ دیکھ کے بولے شہ صفدر
لو جاؤ رضا دی تمھیں ویران کرو گھر
زینب کی خوشی جس میں بس اب کچھ نہ کہیں گے
حاضر ہے جگر اور یہ دو داغ سہیں گے

خوش ہو کے جھکے شاہ کے مجرے کو وہ گلرو
نزدیک تھا غش آئے یہ روئے شہ خوشخو
جس وقت چلے وہ نہ رہا ۔۔۔۔۔۔۔۔۔۔۔۔۔۔۔۔۔۔۔۔۔۔۔۔
مادر کی بھی آنکھوں سے نکلنے لگے آنسو
چلائی کہ قربان میں ہو لوں تو سدھارو
چھاتی سے لگا کر تمھیں رو لوں تو سدھارو

ماموں پہ فدا ہونے کو جاتے ہو میں واری
آؤ مرے پیارو میں بلائیں لوں تمھاری
اس پیاس میں تم دونوں نے کی جاں نہ پیاری
لو دودھ بحل کرتی ہے ماں درد کی ماری
اتنا تو کہے جاؤ کہ کب آؤ گے پیارو
پھر چاند سی شکلیں مجھے دکھلاؤ گے پیارو

یہ سن کے وہ سر اپنے جھکائے ہوئے آئے
زینبؑ نے سر ان دونوں کے چھاتی سے لگائے
اشک آنکھوں سے جب مادر پر غم نے بہائے
تب دونوں وہ دلدار سخن لب پہ یہ لائے
اب بیٹوں کی اُلفت کو بھلا دیجیے اماں
ہم جلد ہوں صدقے یہ دعا دیجیے اماں

یہ کہہ کے چلے خیمہ سے وہ آئینہ رخسار
در تک گئی سمجھاتی ہوئی زینبؑ ناچار
نکلے وہ جری تن پہ سجے جنگ کے ہتھیار
حیدر کی طرح دونوں ہوئے گھوڑے پہ اسوار
ماں بولی کہ پیارو تمھیں اللہ کو سونپا
لو جاؤ سدھارو تمھیں اللہ کو سونپا

ماں صدقے ہزاروں سے لڑائی کا ہے سامان
بلوہ ہو تو اک بھائی کا بھائی کو رہے دھیان
کم سن ہو میں پھر تم سے کہے دیتی ہوں اس آن
دریا پہ گئے گر تو خفا ہوں گی مری جان
اپنے پہ ستمگاروں کو تم گھیر کے لڑنا
قربان گئی نہر سے منہ پھیر کے لڑنا

تلواروں میں سینوں کو سپر کیجیو شیرو
اعدا کی صفیں زیر و زبر کیجیو شیرو
ہاں سامنے نیزوں کے جگر کیجیو شیرو
حیدرؑ کی طرح جنگ کو سر کیجیو شیرو
لشکر کو چپ و راس سے تم رول کے لڑنا
گر نیمچے باندھے ہوں تو دل کھول کے لڑنا

ٹھنڈا مرا دل ہوگا جو تم خوں میں نہائے
سر جائے مگر بات شجاعت پہ نہ آئے
دیکھو تو کہ اوروں نے ہیں کیا مرتبے پائے
پیارو کہیں دن آج کا ہاتھوں سے نہ جائے
غازی ہے جو تائید امام آج کرے گا
پیارو وہی نامی ہے جو نام آج کرے گا

کی عرض نہ گھبرائیے اے مادرِ ذی جاہ
فرماتی ہیں جو آپ وہی ہووے گا والله
خواہان شہادت میں غلامان شہنشاه
مر جائیں گے پیاسے ہمیں پانی کی نہیں چاہ
لشکر کے پرے زیر و زبر کر کے پھریں گے
جیتے ہیں تو میدان سے اب مر کے پھریں گے

یہ کہہ کے جو دونوں نے سمندوں کو اڑایا
خورشید فلک کو نہ دکھائی دیا سایا
صرصر نے کہیں گرو قدم کو بھی نہ پایا
پرواز میں طاؤس نظر تھک کے پھر آیا
جنگل میں چھلاوہ سے نظر آتے تھے گھوڑے
پتلی کی طرح آنکھوں میں بھر جاتے تھے گھوڑے

پہونچے وہ جری رن میں تو روشن ہوا صحرا
گھر نور کا اور حسن کا مسکن ہوا صحرا
پھیلی جو ضیا وادی ایمن ہوا صحرا
اک باغ کے دو پھولوں سے گلشن ہوا صحرا
خوشبو سے بسا دشت تو بن آئی ہوا کی
جنگل سے صدا آنے لگی صلِّ علےٰ کی

کاوے پہ سمندوں کو لگانے لگے دونوں
گردش میں ستارے نظر آنے لگے دونوں
بڑھ بڑھ کے جو اس فوج پہ جانے لگے دونوں
دادا کے ہنر رن میں دکھانے لگے دونوں
دو مار سیہ صاف نظر آتے تھے نیزے
جو گاڑتے نیزے کو ۔۔۔۔۔۔۔۔۔۔۔۔۔۔۔۔۔۔۔۔۔۔

نعرے تھے کہ ہم رستم و سہراب ۔۔۔۔۔۔۔۔۔۔۔
۔۔۔۔۔۔۔۔۔۔۔۔۔۔۔۔۔۔۔۔۔ اسد کے پسر ہیں
دل شیروں کے رکھتے ہیں کہ شیروں کے جگر ہیں
دریائے امامت سے جو نکلے وہ گہر ہیں
ہو قلعۂ آہن تو اسے حرب سے توڑیں
گر سد سکندر ہو تو اک ضرب سے توڑیں

۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
سردار شجاعان جہاں جعفر طیار
جرار ہزبر اسد صفدر کرار
روشن ہے کہ ہم ہاشمی و مطلبی ہیں
ماموں وہ ہیں جو سبط رسول عربی ہیں

ہم خلق میں کس چیز پہ قبضا نہیں رکھتے
جو فیض کچھ ہم میں ہے وہ دریا نہیں رکھتے
ہیں دل کے غنی جان کی پروا نہیں رکھتے
لیکن کبھی مہمان کو پیاسا نہیں رکھتے
ممکن ہو تو جاں بیچ کے لا دیتے ہیں پانی
کا فر بھی جو مانگے تو پلا دیتے ہیں پانی

اس حسن سے رن میں جو رجز خواں ہوئے صفدر
چلّائے بن کاہل و خولی ستمگر
کیا قصد ہے دیکھو تو ذرا آنکھ اٹھا کر
فوجیں ہیں کہ موجیں ہیں یہ دریا ہے کہ لشکر
لرزہ ہے پہاڑوں کو تزلزل میں زمیں ہے
کیا تم کو اس انبوہ کا کچھ خوف نہیں ہے

سُن کر یہ صدا آگئے غصے میں وہ جانباز
دی صل علی بڑھ کے محمد نے یہ آواز
کیا تم سے لڑے گی سپہ شعبده پرداز
تم مور سے کم ہم میں سلیمان سر افراز
لا کھوں سے وغا میں کبھی غازی نہیں ڈرتے
شیطان کے لشکر سے نمازی نہیں ڈرتے

دنیا بھی ہو یکسو تو حقیقت نہیں زنہار
رکتے کہیں ہیں لخت دل حیدر کرارؑ
کچھ خوف تلاطم نہیں جب کھینچ لی تلوار
دو ہاتھ میں اس پار سے جائینگے ہم اس پار
ساونت زمیں پر تہہ افلاک هم ہی ہیں
یہ فوج جو دریا ہے تو پیراک ہم ہی ہیں

یہ ذکر تھا جو فوج بڑھی اہل جفا کی
آواز ہر اک صف میں ہوئی طبل وغا کی
کوس ودف و طنبور نے پُرہول صدا کی
قرنا سے زمین ہلنے کی دشتِ وغا کی
کہنے کو وہ چھوٹے تھے پہ جرار بڑے تھے
تلواروں کو تو لے ہوئے بشاش کھڑے تھے

تھے منتظر سبقت اعدا جو وہ جرار
تیر آتے ہی بس کھینچ لی ان دونوں نے تلوار
چمکی وه مہ نو صفت برق شرر بار
جوں شیر غضب ناک چلے فوج پہ رہوار
وہ صف نظر آئی نہ وہ دستے نظر آئے
سر خاک پہ رستے میں برستے نظر آئے

وہ بجلیاں گرنے لگیں ہر بار برابر
دو سمت صفیں ہو گئیں مسمار برابر
کٹ کٹ کے گرے خاک پہ اسوار برابر
ہر مرتبہ چل جاتے تھے دو وار برابر
خود زیست ستمگاروں سے منہ پھیرے ہوئے تھی
وہ نیمچے کیا ان کو اجل گھیرے ہوئے تھی

آفت تھی اُدھر چل گئے شیروں کے جدھر وار
اللہ رے برش روک نہ سکتی تھی سپر وار
دونوں سپہ شام پہ تاباں تھے قمر وار
بڑھتا ہی چلا جاتا تھا ہر وار پہ ہر وار
گہ پانچ کو مارا کبھی بے جاں کیا دس کو
اسوار کو چھوڑا نہ زرہ کو نہ فرس کو

ہاتھ اس کا قلم اس کا سر نحس دو پارا
یاران عمر کو بھی نہ تھا جنگ کا یارا
مرتے ہوئے پانی بھی نہ مانگا جسے مارا
نہ دو کا وہاں زور نہ تھا چار کا چارا
اک شیر غضب ناک دم تیغ زنی تھے
چورنگ نہ کیوں فوج ہو یہ پنجتنی تھے

جب اُن کے چلے وار قدم ان کے نہ ٹھہرے
نہ گھاٹ پہ وہ چوکیاں باقی تھے نہ پہرے
کیا ڈر تھا کہ پانی تھے ستمگاروں کے اترے
نہ چوب نہ بیرق نہ علم وہ نہ پھریرے
انداز شکستوں کے سر دست عیاں تھے
ہاتھوں میں علمداروں کے زخموں کے نشاں تھے

میدان بلا لاشوں سے مملو تھا دو رستہ
چار آئینہ و خود وه ششدر یہ شکستہ
روح و تن سفاک وه پُردرد یہ خستہ
لشکر میں تباہی نہ رسالہ نہ وہ دستہ
ہر غول ندارد تو ہر ایک صف نظری تھی
خالی تھی زمیں جتنی وہ لاشوں سے بھری تھی

برباد ہوا سب حشم فوج بد افعال
وہ زور نہ وہ کس کوئی پسپا کوئی پامال
وه اوج نہ وہ دور یہ معزول وہ بے حال
اقبال کا ادبار تھا ادبار کا اقبال
پیاسے جو نہ ہوتے تو مہم جنگ کی سر تھی
جتنے تھے پرے ان کی شکست ان کی ظفر تھی

کیا منہ یہ کسی کا تھا کہ اک وار کو روکے
سر چار کے کٹتے تھے کبھی اور کبھی دو کے
دریا سے ہٹے جان سب ہاتھوں کو دھو کے
زہرہ تھا یہ کس کا کہ جوان شیروں کو روکے
جو دور تھا کام اس کا نہ بگڑا نہ بنا تھا
جس شخص نے آنکھ ان سے ملائی وہ فنا تھا

فوجیں تھیں جو دریا پہ لب گور ہوئی تھیں
جرار صفیں خوں میں شرابور ہوئی تھیں
دہشت سے کمانیں بھی جو کمزور ہوئی تھیں
آنکھیں زرہ تنگ کی بھی کور ہوئی تھیں
رن سے نہ فقط پھر گئے تھے منہ تبروں کے
چار آئینہ بھی تنگ تھے بیداد گروں کے

دو تیغوں سے تھی چار طرف شعلہ فشاں آگ
مقتل کره نار زمیں آگ زماں آگ
تن آگ جگر آگ عیاں آگ نہاں آگ
غل تھا کدھر اب جائیں یہاں آگ وہاں آگ
تا حشر یہ شعلوں کا لپکنا نہ رُکے گا
اس آگ میں اب صور سرافیل پھنکے گا

تلوار سے کٹتی تھی سپر یوں دم پیکار
گرتی تھی سپر کٹ کے تو کہتی تھی یہ تلوار
کیوں دم کو چرائے ہے چمکتی نہیں اکبار
تجھ سے کوئی ان ہاتھوں کا روکا نہ گیا وار
چھپتی تھی پس پشت طلبگار اماں ہے
حیران ہے کیوں آج ترا زور کہاں ہے

گھوڑوں کو اٹھا کر وہ دباتے تھے جدھر باگ
تلواریں چمکتی تھیں کہ لہراتے تھے دو ناگ
تن جلتے تھے بھڑکی ہوئی تھی چار طرف آگ
اک ایک سے کہنا تھا ارے بھائی ارے بھاگ
اس دم ملک الموت کا مقتل میں عمل ہے
تیغیں نہیں تلوار کے پردہ میں اجل ہے

وہ نیمچے تھے موت کے تھے یا کہ تھپیڑے
کیا منہ تھا کہ مرکب کو کوئی جنگ میں چھیڑے
تھے چار طرف مینھ کی طرح خوں کے دھڑیڑے
کہتی تھی اجل پار ہیں اب شیعوں کے بیڑے
ڈوبے گا تلاطم میں یہ سب لشکر کیں ہے
جو کشتی حیدرؑ میں ہے خوف اس کو نہیں ہے

یاں جنگ میں سرگرم تھے وہ صفدر جرار
بیتاب تھی ڈیوڑھی پہ ادھر زینبؑ ناچار
شبیرؑ سے کہتے تھے یہ عباس علمدار
کس حسن سے کرتے ہیں وغا آپ کے دلدار
واللہ یہ جنگ اور یہ جرأت نہیں دیکھی
بچوں کے یہ حملے یہ شجاعت نہیں دیکھی

عباس علمدار جو کرتے تھے یہ تقریر
روتے تھے کبھی اور کبھی خوش ہوتے تھے شپیرؑ
کپتے تھے قریں پردہ کے جا کر شہِ دلگیر
کیوں بیٹوں سے تم اب تو رضامند ہو ہمشیر
تیغوں میں مرے عشق کا دم بھرتے ہیں دونوں
دو روز کے فاقوں میں وغا کرتے ہیں دونوں

گور پیاسے ہیں چوبیس پہر سے وہ گل اندام
پر واہ ری جرأت کہ تھی مضطر سپہ شام
میدان سے بلا لو انھیں اے زینبؑ ناکام
اس طرح کے ملتے ہیں کسے خلق میں گلفام
معلوم نہ تھا یہ کہ یہاں آ کے مٹیں گے
مر جاؤں گا یہ شیر اگر مجھ سے چھٹیں گے

کہتی تھی یہ تب حیدر کرار کی جائی
آپ ان سے ہیں خورسند تو میں شاد ہوں بھائی
واللہ گوارا ہے مجھے ان کی جدائی
زہرا کی کمائی پہ فدا میری کمائی
کام آئیں جو رن میں تو شجاعت کا مزا ہے
ان قدموں پہ دم نکلے تو جرأت کا مزا ہے

اس ذکر پہ روتے تھے ادھر حضرت شپیرؑ
دونوں پہ ادھر ٹوٹ پڑا لشکر بے پیر
ہر سمت سے بچوں پہ برسنے جو لگے تیر
سر تا بقدم چھن گئے وہ بیکس و دلگیر
حربوں سے کوئی دم نہ اماں پاتے تھے دونوں
تلواریں ہی پڑتی تھیں جدھر جاتے تھے دونوں

وہ طفل کہاں اور کہاں لاکھ جفا جو
زخمی ہوئے سر کٹ گئے الماس سے بازو
ان دونوں کے پہلو تھے بس اور تیر سہ پہلو
خونخواروں کی وہ برچھیاں اور ہائے وہ گلرو
اس پر بھی نہ ہٹتے تھے نہ گھبراتے تھے دونوں
کیا دل تھے کہ تیغوں میں دھنسے جاتے تھے دونوں

سینوں سے لہو بہتا تھا زخمی تھے تن زار
شیروں کی طرح جھوم رہے تھے وہ دل افگار
چلاتا تھا پہیم عمر سعد جفا کار
دم لینے کی مہلت انھیں دیجو نہ خبردار
تلواروں سے دو روز کے پیاسوں کو گرا دو
ہاں گھوڑوں سے حیدر کے نواسوں کو گرا دو

یہ سُن کے بڑھے نوفل و خولی ستم گار
حجاج نے برچھی کا محمد پہ کیا وار
نوک اس کی جو ننھے سے کلیجے کے ہوئی پار
گھوڑے سے گرا خاک پہ وہ صفدر جرار
دی اس نے تکاں پر بھی نہ تیور پہ بل آیا
نیزے میں جگر پشت کے باہر نکل آیا

چلا کے بڑے نے یہ کہا ہائے برادر
صدقے تری مظلومی کے میں اے مرے صفدر
کیا حال ہے ریتی سے اٹھاؤ تو ذرا سر
گھبراؤ نہ گودی میں اٹھاتا ہوں میں آکر
کیا قہر ہوا پہلے نہ ہم مر گئے بھائی
جیتے ہو کہ دنیا سے سفر کر گئے بھائی

فرما کے یہ گھوڑے سے اترتا تھا وہ پیارا
جو خولی سرکش نے تبر فرق پہ مارا
تا لوح جبیں ہو گیا سر اس کا دو پارا
تیورا کے گرا گھوڑے سے وہ عرش کا تارا
لاشہ پہ برادر کے نظر کی جو پلٹ کے
غش ہو گیا چھوٹے سے بڑا بھائی لپٹ کے

فوج ستم آرا میں بجا طبل ظفر جب
عباسؑ نے بڑھ کر شہ دیں سے یہ کہا تب
مارے گئے لخت جگر حضرت زینبؑ
برباد ہوا حیدرؑ و جعفرؑ کا چمن اب
لاشوں کی طرف رن سے جفاکار پھرے ہیں
دونوں وہ بہادر ابھی گھوڑوں سے گرے ہیں

بھائی سے یہ سنتے ہی تڑپنے لگے شبیر
فرمایا کہ لوٹی گئی پردیس میں ہمشیر
فضہ نے سنی در پہ جو یہ رونے کی تقریر
سر پیٹ کے ہاتھوں سے یہ چلّائی وہ دلگیر
دنیا سے کئی روز کے پیاسے گئے دونوں
لو خلد میں زہراؑ کے نواسے گئے دونوں

میداں کو چلے روتے ہوئے سبط پیمبر
تھے تیغ بکف اکبر و عباس برابر
پہنچے جو قریں لاشوں کے غصہ میں وہ صفدر
جراروں کی دہشت سے ہٹی فوج ستمگر
دم توڑتے زینبؑ کے دل و جاں نظر آئے
دنیا میں کوئی آن کے مہماں نظر آتے

زخمی تھا بدن عالم غش میں تھے وہ پیارے
سُوکھے تھے وہ گل برگ سے لب پیاس کے مارے
دونوں سے لپٹ کر شہ بیکس یہ پکارے
لو اٹھو کہ ہم آئے ہیں لینے کو تمھارے
عباسؑ دلاور کی مدارات تو کر لو
پیارو علی اکبرؑ سے ملاقات تو کر لو

یہ سُن کے وہ مشتاق اجل ہوش میں آئے
بولا نہ گیا منہ سے مگر اشک بہائے
سر خاک سے قدموں پہ جھکانے کو اٹھائے
نعلین پہ منھ مل کے سخن لب پہ یہ لائے
اُٹھ سکتے نہیں زخموں سے تن چور ہیں آقا
کس طرح پھریں گرد کہ مجبور ہیں آقا

شبیر نے ان دونوں کے زانو پہ دھرے سر
لینے لگے بوسہ لب خشکیدہ کے جھک کر
چھوٹے نے یہ کی عرض کہ اے سبط پیمبر
سو ہم سے ہوں خادم تو نثارِ شہ صفدر
حضرت کی بدولت جو شرف پائے ہیں آقا
دنیا میں یہ رتبے کسے ہاتھ آتے ہیں آقا

بس اتنے میں اک موت کی ہچکی اسے آئی
دنیا سے سفر کر گیا وہ شہؑ کا فدائی
گھبرا کے کہا عونؑ نے کیا مر گئے بھائی
یہ کہتے ہی آنکھ اس نے بھی دنیا سے پھرائی
پھر کچھ نہ صدا آئی سفر کر گیا وہ بھی
رکھ کر قدم شاہ پہ سر مر گیا وہ بھی

لاشوں کو لیے خیمہ میں آئے شہ ذیجاہ
ماتم ہوا رانڈوں میں کہ العظمت لله
زینبؑ کی جو لاشوں پہ نظر جا پڑی ناگاہ
سینہ میں جگر پھٹ گیا پر منہ سے نہ کی آہ
شہ بولے کہ مارے گئے فرزند تمہارے
لو دولھہ بنے آئے ہیں دلبند تمہارے

آغوش میں لو بیٹوں کو اے زینب دلگیر
جی بھر کے بس اب دیکھ لو ان دونوں کی تصویر
چلتی ہے جگر پر الم و درد کی شمشیر
مر جانے سے ان دونوں کے ہم مر گئے ہمشیر
طاقت گئی اب جسم کی فرزند نبیؐ کے
رو لو کہ یہ عاشق تھے حسین ابن علیؑ کے

یہ سُن کے لگے پیٹنے ناموس پیمبرؐ
حضرت نے لٹایا انھیں مسند پہ برابر
زینب کو بھی لے آئیں وہیں بیبیاں مل کر
تھا شور کہ لوٹی گئی شبیر کی خواہر
وہ کہتی تھی کس واسطے یہ نالہ کشی ہے
لوگو! مجھے بیٹوں کی تو مرنے کی خوشی ہے

تب روتی میں جب ماموں پہ ہوتے نہ یہ قرباں
اب خوش ہوں کہ بیٹوں نے نکالے مرے ارماں
بے جا ہے غلاموں کے لیے رونے کا ساماں
دنیا میں سلامت رہیں برسوں شہِ ذیشاں
ماتم نہ کرو صاحبو وسواس کی جا ہے
بیٹا مرا ہمشکل رسولِ دوسرا ہے

شہ ہولے مرے سر کی قسم ان کو کرو پیار
پھر حشر تک ان دونوں کا دیکھو گی نہ دیدار
یہ سُن کے قریں لاش کے آتی وہ دل افگار
منہ چوم کے دونوں کا پکاری بہ دل زار
سینوں میں کہاں زخم ہیں دکھلاؤ میں صدقے
لو اٹھ کے مری چھاتی سے لگ جاؤ میں صدقے

شہ بیٹھے ہیں سر پائے مبارک پہ جھکا دو
اماں سے کہو رن کی رضا هم کو دلا دو
قربان گئی اپنی صدا مجھ کو سنا دو
لو قبلۂ کونین کو جینے کی دعا دو
میدان میں جانے کے لیے کد نہیں کرتے
صدقے گئی ماموں کی خوشامد نہیں کرتے

دیکھو تو میں اُلجھی ہوئی زلفوں کو سنواروں
یہ خون میں ڈوبی ہوئی پوشاک اتاروں
کیوں ہاتھ نہ اس غم میں سر و سینہ پہ ماروں
اب عون و محمدؐ میں کسے کہہ کے پکاروں
مادر کی طرف چشم گہربار سے دیکھو
صدقے گئی پھر مجھ کو اسی پیار سے دیکھو

اے تشنہ لبو ماں کو یہ کیا شکل دکھائی
شادی کے دن آئے تو اجل لینے کو آئی
اس غم سے جئے گی نہ یہ اللہ کی جائی
ماں بیٹوں سے تا حشر ہوئی آہ جدائی
ہے ہے مرے جینے کا مزا کھو گئے دونوں
کی وقت میں اماں سے جدا ہو گئے دونوں

اب یاں سے کہاں جاؤ گے اے غنچہ دہانو
واں مجھ کو کہاں پاؤ گے اے غنچہ دہانو
اس دائی کو تڑپاؤ گے اے غنچہ دہانو
پھر بھی مرے پاس آؤ گے اے غنچہ دہانو
دو روز کی بے آبی سے خشکیدہ گلے تھے
ماں صدقے ہو کیا قبر میں سونے کو ملے تھے

چونکو نہیں سونے کا یہ ہنگام میں صدقے
گھبراتی ہے یہ مادر ناکام میں صدقے
بے چین ہیں آقائے خوش انجام میں صدقے
اٹھو تمہیں لازم نہیں آرام میں صدقے
اس غل میں بھی بیدار نہیں ہوتے ہو واری
کیا رات کے جاگے ہو جو یوں سوتے ہو واری

یہاں سے طرف خُلد سدھارے ہو میں قرباں
وہاں بھی تمھیں لازم ہے خیال شہ ذیشاں
لب تشنہ کئی دن سے ہیں ابن شہ مرداں
کوثر پہ بھی پانی ابھی پینا نہ مری جاں
دم بھرتے ہو گر عشق امام ازلی کا
مر کر بھی رہے پاس حسینؑ ابن علیؑ کا

یہ بین ابھی کرتی تھی شبیر کی خواهر
جو نیمچے ان دونوں کے لیے لائے علی اکبر
ان نیمچوں کو پہلو میں لاشوں کے وہ رکھ کر
چلائی کہ کاندھوں پہ دھرو ان کو برابر
عشق شہ ذی جاہ کا دم بھرتے تھے دونوں
ہے ہے ابھی ان تیغوں سے تم لڑتے تھے دونوں

زینبؑ نے جو چھوٹی سی تلواروں کو دیکھا
تلوار چلی دل پہ ہوا ٹکڑے کلیجا
چلانے لگی پیٹ کے سر دختر زہراؑ
اس عمر میں تم مر گئے وا حسرت و دردا
آلودۂ خوں پھول سے رخساروں کے صدقے
ان ہاتھوں کے ان چھوٹی سی تلواروں کے صدقے

یہ کہہ کے جو غش ہو گئی شبیر کی خواهر
عباس علیؑ لے چلے لاشوں کو اٹھا کر
ہوش آیا تو چلائی یہ وہ بے کس و مضطر
لاشوں کی بلائیں نہیں لیں میں نے برادر
بوسے لب نازک کے ذرا لینے دو بھائی
ٹھہرو مجھے گرد ان کے تو پھر لینے دو بھائی

صدقے مرے بھائی پہ ہوئے ہیں مرے دلدار
چھاتی سے لگا لے انھیں یہ بیکس و ناچار
فرما کے یہ سر پیٹتی دوڑی وہ دل افگار
مونہہ چوم کے لاشوں کا پھری گرد کئی بار
کہتی تھی کہ ماں کو نہیں سمجھاتے ہو پیارو
بند آنکھیں کیے چپکے چلے جاتے ہو پیارو

بس آگے نہیں تاب انیسؔ جگر افگار
مجلس میں بکا کرتے ہیں سب شاہ کے غمخوار
خالق سے دُعا مانگ یہ با دیدۂ خونبار
دکھلا دے مجھے روضہ آقائے خوش اطوار
شاہوں کے شہنشاہ کی سرکار کو دیکھوں
فرزند ید اللہ کے دربار کو دیکھوں
