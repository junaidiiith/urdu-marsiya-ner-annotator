MarsiyaeMarsiya
www.emarsiya.com
جلد سوم
مرثیہ میر انیس

1
مومنو مرنے کو ہم شکل نبی جاتا ہے
دولت بانوئے بیکس پہ زوال آتا ہے
کیا الم ہے کہ جگر سینے میں تھراتا ہے
داغ بیٹے کا فلک باپ کو دکھلاتا ہے
ماں تڑپتی ہے شہ جن و بشر روتے ہیں
کس جواں بیٹے سے ماں باپ جدا ہوتے ہیں

2
بیٹا کیا جاتا ہے ہوتا ہے بھرا گھر برباد
ہوتی ہے دولت فرزند پیمبرؑ برباد
کرتے ہیں اپنی جوانی علی اکبرؑ برباد
جان کھوتا ہے پدر ہوتی ہے مادر برباد
داغ اولاد ہے یاں صبر کا مقدور نہیں
پہلے فرزند سے مرجائیں تو کچھ دور نہیں

3
ماں کے ہے جسم کی جان باپ کا پیارا ہے پسر
سر بسر زیور خوبی سے سنوارا ہے پسر
روشنی گھر کی ہے اور آنکھوں کا تارا ہے پسر
قوت دل ہے ضعیفی کا سہارا ہے پسر
ماں سے چھٹتا ہے پسر بیٹے سے ماں چھوٹتی ہے
کوہ غم گرتا ہے بابا کی کمر ٹوٹتی ہے

4
 کیا چمن فصل بہاری میں خزاں ہوتا ہے
باغ عالم سے عجب سرور واں ہوتا ہے
نرگسی چشم نگاہوں سے نہاں ہوتا ہے
خشک بے آبی سے کیا غنچہ دہاں ہوتا ہے
شہ نے پھاڑا ہے گریبان قبا گل کی طرح
ماں پریشاں کیے ہیں بالوں کو سنبل کی طرح

5
ایسا بیٹا جسے اٹھارہ برس پالا ہے
گھر سے جاتا ہے وہی گھر کا اجیالا ہے
تفرقہ چرخ ستمگر نے عجب ڈالا ہے
کیا کریں صبر کلیجہ ہی تہ و بالا ہے
دل کی بیتابی ہر اک آن سوا ہوتی ہے
روح ماں باپ کی قالب سے جدا ہوتی ہے

6
داغ اولاد نہیں آہ اٹھایا جاتا
ایسا بیٹا نہیں ہاتھوں سے گنوایا جاتا
درد وہ ہے کہ زباں پر نہیں لایا جاتا
زخم وہ ہے کہ جگر پر نہیں کھایا جاتا
داغ فرزند حسینؑ ابن علیؑ سے پوچھو
نوجواں بیٹے کا غم باپ کے جی سے پوچھو

7
داغ یوسف سے ہیں یعقوب پیمبر آگاہ
کہ جھکاتی تھی کنویں دشت میں فرزند کی چاہ
آنکھیں روشن ہوئیں جب مل گیا وہ نور نگاہ
یاں تو فرزند کے ملنے کی توقع نہیں آہ
دشت میں چار طرف ڈھونڈھنے جاویں کے حسینؑ
اپنے یوسفؑ کو بجز حشر نہ پاویں کے حسینؑ

8
لے گئے ذبح کو جس وقت خلیل اپنا پسر
باندھی الفت کے سبب آنکھوں پہ پٹی کس کر
تا گلا کٹتے ہوے آئے نہ بیٹے کا نظر
ذبح یاں ہو گا پسر سامنے دیکھے گا پدر
بخدا ابن علیؑ صبر میں لاثانی ہے
واں تو دنبہ تھا یہاں بیٹے کی قربانی ہے

9
سوچیں سب صاحب اولاد کہ کیا مشکل ہے
تا کجا صبر کہ ماں باپ کا آخر دل ہے
پہلے فرزند سے بابا کا جگر گھائل ہے
زخم اکبرؑ نے نہیں کھائے پہ ماں بسمل ہے
پار جب سینے سے برچھی کی افی ہو وے گی
کیا غضب ہو وے گا کیا سینہ زنی ہووے گی

10
باندھتا ہے وہ کمر اور کمر شاہ ہے خم
تیغ سجتا ہے پسر باپ کے دم میں نہیں دم
شان سے شانے پہ رکھتا ہے کماں وہ ضیغم
تیر غم لگتے ہیں مادر کے جگر پر پیہم
تن پہ چار آئینہ سجنے کا وہاں ساماں ہے
پارہ پارہ ہے جگر ماں کا پدر نیزاں ہے

11
ہو گا آنکھوں سے نہاں جس گھڑی وہ رشک قمر
ٹکڑے مانند کتاں ہوئے گا بابا کا جگر
رلفیں سنبل سی ہیں جو رخ پہ ادھر اور ادھر
خوں میں تر ہوں گی تو کیا ہوگی پریشاں مادر
کچھ نہ ماں باپ کو آنکھوں سے نظر آئے گا
نور چشم ایسا سلامت جو نہ گھر آئے گا

12
واقعی دولت اولاد عجب دولت ہے
اسکو راحت ہے تو ماں باپ کو بھی راحت ہے
نوجواں بیٹے کا مرنا بھی بڑی آفت ہے
زندگی تلخ ہے پھر جینے کی کیا لذت ہے
اس کا دل دیکھو چھٹے باپ سے جس کی بیٹا
اور بیٹا بھی تو ہم شکل نبیؐ سا بیٹا

13
ہیں مسیں بھیگتی اٹھارہ برس کا ہے سن
منتین مانی ہیں اور نے مرادوں کے ہیں دن
رنج میں کاٹی ہیں دکھ درد کی راتیں گن گن
پالنے والے کو چین آئے گا کیونکر اس بن
ماں کو حسرت سے دولہن بیاہ کے گھر لانے کی
فکر یان ان کو جوانی میں ہے مر جانے کی

14
ماں کو منظور ہے جاوے نہ کہیں نور نظر
اور فرزند کو در پیش ہے دنیا سے سفر
باپ کو غم ہے کہ چھٹتا ہے برابر کا پسر
سیدھی ہو سکتی نہیں خم ہوئی جاتی ہے کمر
بھائی کے واسطے قاسمؑ کی دلہن روتی ہے
پکڑے دامان قبا چھوٹی بہن روتی ہے

15
مان کو جانے کے لئے بانوؐ کے جائے ہیں کھڑے
شوق ہے جنگ کا ہتھیار لگائے ہیں کھڑے
ہاتھ جوڑے ہوئے گردن کو جھکائے ہیں کھڑے
ماں سے مرنے کے لیئے آنکھ چرائے ہیں کھڑے
شاہ خاموش ہیں اور بول نہیں سکتے ہیں
کبھی بانوؑ کا کبھی بیٹے کا منھ تکتے ہیں

16
دل سے فرماتے ہیں یہ دیکھیے اب ہوتا ہے کیا
بانوؐ دیتی ہے کہ بیٹے کو نہیں دیتی رضا
صبر کی جا نہیں ہوتا ہے پسر ماں سے جدا
اب خدا خیر کرے ہے یہی مر جانے کی جا
جسم کانپے گا قلق ہو گا غش آجائے گا
حرف رخصت کا نہ بانوؐ سے سنا جائے گا

17
بانوؐ کہتی تھی کہ کیا کہتے ہیں اکبرؑ یا شاہ
ان کے جو دل میں ہے کچھ آپ ہیں اس سے آگاہ
دیکھتی ہوں کہ میں حضرت کی بھی حالت ہے تباہ
ماجرا کیا ہے یہ کچھ مجھ سے تو کہیے لله
منھ سے کچھ کہتے نہیں پاس ادب کرتے ہیں
کون سی چیز ہے جو ماں سے طلب کرتے ہیں

18
شاہ فرماتے ہیں بانؐو سے کہ اے نیک نہاد
رازداں ہوتی ہے ماں بیٹے کی بابا سے زیاد
پوچھو اکبرؑ سے کہیں گے جو کچھ ان کی ہے مراد
حق نہ ماں باپ کو دکھلائے فراق اولاد
تھا مقدر میں کہ سب ہوویں جدا ہم دیکھیں
اب بھی اٹھ جائیں جہاں سے تو نہ یہ غم دیکھیں

19
سن کے یہ بانوؐ نے فرزند سے پوچھا رو رو
کیا کہا چاہتے ہو ماں سے تو اے لال کہو
ہاتھ کیوں جوڑے ہو ان ہاتھوں کے ماں صدقے ہو
کہا اکبرؑ نے رضا مرنے کی اماں ہمیں دو
صبر فرماؤ کہ اب تم سے جدا ہوں گے ہم
دودھ بخشو ہمیں بابا پہ فدا ہوں گے ہم

20
یہ سخن سنتے ہی فرزند سے مان ہو گئی زرد
دھیان آیا کہ چلا ہائے پسر بہر نبرد
مردنی پھر گئی چہرے پہ اٹھا دل میں درد
دیکھ منھ بیٹے کا کہنے لگی بھر کر دم سرد
تم سے بچھڑوں گی تو واری میں کدھر جاؤں گی
پھر نہ رخصت کا سخن کہنا کہ مر جاؤں گی

21
کہا اکبرؑ نے کہ بہتر ہے نہ دیجیے رخصت
خیر مرنے کو نہ جاویں گے نہ کیجے رخصت
میرے بابا سے ہوئے بھائی بھتیجے رخصت
مجھکو بھی دھیان ہے یہ آپ سے لیجے رخصت
ماں سے فرزند کو تکرار کا یارا کیا ہے
تابع حکم ہیں ہم زور ہمارا کیا ہے

22
سب نے قرباں کیے زہرؑا کے پسر پر فرزند
کٹ گئے تیغوں سے کس کس کے جگر کے پیوند
میں نے چاہا تھا کہ ہو آپ کا بھی نام بلند
پر تعجب ہے کہ آئی نہ مری بات پسند
آپ کہتی ہیں نہ جاؤ تو نہ جاویں گے ہم
اپنے ہمچشموں کو پھر منھ نہ دکھاویں گے ہم

23
جائیے گا سوئے یشرب تو نہ جائے گا غلام
کام بابا کے نہ آئے تو وطن سے کیا کام
خیمے کو لوٹنے کو آئے گا جب لشکر شام
قید ہم ہوں گے نہ لڑنے کا یہی ہے انجام
آبرو پاتے جو سر تیغ سے کٹواتے ہم
طوق و زنجیر کی ایذا سے بھی چھٹ جاتے ہم

24
آج جو مرتے تو داخل شہدا میں ہوتے
پائنتی باپ کے آرام سے رن میں سوتے
لاش پر کہتے ملک ہائے علیؑ کے پوتے
حشر تک ہمکو عزادار جہاں میں روتے
جو بے منظور ہمیں آپ کو منظور نہیں
اب بھی فرماؤ تو میدان وغا دور نہیں

25
بولی ماں ہو گئے آزردہ میں واری بیٹا
گلہ آمیز یہ باتیں ہیں تمہاری بیٹا
باپ پیارا ہے تمھیں ماں نہیں پیاری بیٹا
دھیان اپنا ہے نہیں فکر ہماری بیٹا
پہلو بابا کا تو آباد کیا چاہتے ہو
پالنے والی کو برباد کیا چاہتے ہو

26
علی اکبرؑ مری محنت کی طرف دھیان کرو
اماں واری مری بستی کو نہ ویران کرو
چھوڑ کر ماں کو نہ تم کوچ کا سامان کرو
پھر فدا ہو جیو پہلے مجھے قربان کرو
میرے جیتے نہ قدم گھر سے نکالو بیٹا
اپنی مادر کا جنازہ تو اٹھا لو بیٹا

27
ماں کی تقریر سے مایوس ہوئے جب اکبرؑ
اشک آنکھوں سے بہے چاند سے رخساروں پر
رکھدی تلوار لگے کھولنے ہاتھوں سے کمر
بانوؐ گھبرا گئی ٹکڑے ہوا زینبؑ کا جگر
لے کے بیٹے کی بلائیں کہا کیوں روتے ہو
نہیں روکوں گی میں کاہے کو خفا ہوتے ہو

28
رو کے کہنے لگے بیٹے سے امام خوش خو
ماں تو دیتی ہے رضا مرنے کی آزردہ نہ ہو
پھر کہا بانؐو سے اب مرنے کی رخصت انھیں دو
تھا مقدر میں یہی صبر کرو شکر کرو
یہ دعا مانگو کہ تڑپے نہ کلیجہ میرا
آزماتا ہے مرے صبر کو مولا میرا

29
تم نے اٹھارہ برس کھینچے ہیں گو رنج و تعب
بانوؐ پر خواہش تقدیر سے ناچار ہیں سب
اس کا میں کون ہوں تم کون ہو جو مرضی رب
زور کیا جس کی امانت تھی وہ کرتا ہے طلب
اب نہیں جینے کے عمر اتنی ہی یہ لائے تھے
خلق میں داغ دکھانے کو ہمیں آئے تھے

30
شہ نے سمجھایا تو بانؐو نے کہا یہ رو کر
کیوں کمر کھولتے ہو غصہ سے صدقے مادر
ماں سے چلتے ہوئے آزردہ نہ جاؤ اکبرؑ
خیر جو مرضی ہو اچھا کرو دنیا سے سفر
اب تو راضی ہوے مادر سے میں واری بیٹا
آگے آؤ کہ بلائیں لوں تمھاری بیٹا

31
سن کے ماں سے یہ سخن قدموں پہ فرزند گرا
عرض کی آپ سے روٹھوں مرا مقدور ہے کیا
ماں نے چھاتی سے لگا کر کہا صدقے بیٹا
جاؤ رخصت بھی کیا دودھ بھی تم کو بخشا
غم نہ کھانا کہ یہ ماں رو رو کے مر جائے گی
ساتھ دو باپ کا ماں کی بھی گزر جائے گی

32
کہ کے یہ روئی جواں بیٹے کو چھاتی سے لگا
غل ہوا بانوؐ نے دی مرنے کی اکبرؑ کو رضا
خاک پر سیّد سجادؑ نے سر دے پٹکا
رونے چلانے لگیں بہنیں کہ ہے ہے بھیّا
کچھ زباں سے علی اصغرؑ جو نہ کہ سکتا تھا
جھولے سے رو رو کے بھائی کی طرف تکتا تھا

33
کہتی تھی پیٹ کے سر زینبؑ مضطر ہے ہے
نوجوان مرنے چلا بھائی کا دلبر ہے ہے
بانوؐ لوٹی گئی برباد ہوا گھر ہے ہے
ہم سے پردیس میں چھوٹے علی اکبرؑ ہے ہے
پاس کوئی نہیں تنہا شہ مظلوم ہوئے
ہائے نانا کی زیارت سے بھی محروم ہوئے

34
چھوڑ کر روتا انہیں خیمے سے اکبرؑ نکلے
پیچھے فرزند سے روتے ہوئے سرور نکلے
پر عجب حال سے ہم شکل پیمبرؑ نکلے
مڑ کے تکتے تھے کہ خیمے سے نہ مادر نکلے
ماں کے رونے کی جو کانوں میں صدا آتی تھی
ٹکڑے ہوتا تھا جگر چھاتی پھٹی جاتی تھی

35
در پہ موجود سواری کو جو تھا اسپ عقاب
جوڑ کر ہاتھ کہا شاہ سے با چشم پر آب
فدوی اسوار ہو لے جائیں جو تشریف جناب
بولے شہ تم چڑھو گھوڑے پہ میں تھاموں گا رکاب
باپ کے پاؤں کو گر ہاتھ لگایا تو کیا
کاندھے پہ چڑھتے تھے گھوڑے پہ چڑھایا تو کیا

36
تم ہو ہم صورت محبوب خدائے اکرم
پاؤں اے لال تو آنکھوں سے لگاؤں یہ قدم
آج تک کرتے تھے نانا کی زیارت ہر دم
ہم سے تم چھٹتے ہو اور تم سے بچھڑتے ہیں ہم
گھر میں اٹھارہ برس تک مرے مہماں رہے
باپ کو آخری خدمت کا نہ ارمان رہے

37
کہا اکبرؑ نے کہ ہیں آپ امام ابن امام
یہ نہ فرمائیے ہوتا ہے گنہ گار غلام
گو کہ ہم شکل محمدؐ ہوں میں شاہ انام
آپ ہیں جان نبیؐ آپ کا عالی ہے مقام
قدر حضرت کی جو ہے میری وہ توقیر نہیں
اصل کے سامنے کچھ رتبۂ تصویر نہیں

38
چاہا اکبرؑ نے یہ کہکر کہ گریں قدموں پر
شہ نے لپٹا لیا چھاتی سے پسر کو رو کر
راوی کہتا ہے چڑھے گھوڑے پہ جس دم اکبرؑ
گرے غش کھا کے کئی بار اور اٹھے سرور
گہ رکاب پسر تشنہ جگر تھامتے تھے
کبھی دل تھامتے تھے گا ہ کمر تھامتے تھے

39
کبھی گردن سے لپٹ گھوڑے کی کرتے تھے بکا
کبھی کہتے تھے کہ بیٹا تری غربت پہ فدا
اے مرے قوت دل اے مری پیری کے عصا
اے مرے راحت جاں اے مری آنکھوں کی ضیا
ہائے جی بھر کے نہ تجکو مرے جانی دیکھا
اس ضعیفی میں ترا داغ جوانی دیکھا

40
ہائے جانباز مرے ہائے مرے شیر جواں
ہائے اے غنچہ دہن ہاے مرے سرو رواں
تو نہیں جاتا ہے جاتی ہے مرے جسم سے جاں
پاؤں یاری نہیں دیتے تجھے ڈھونڈوں گا کہاں
کون لے جائے گا تجھ تک مجھے تنہائی میں
آگیا فرق ابھی سے مری بینائی میں

41
تیرے چہرے کے تصدق تری زلفوں کے نثار
جان بیتاب ہے بابا کی نہیں دل کو قرار
پھر مری چھاتی سے چھاتی کو لگاؤ اک بار
باپ مر جائے گا پھیرو نہ عنان رہوار
اپنی پیشانی پہ بوسے تو ذرا دینے دو
گرد گھوڑے کے تو بیٹا مجھے پھر لینے دو

42
علیؑ اکبر نے کہا دے کے محمدؐ کی قسم
آپ صابر ہیں مناسب ہے تامل اسدم
ساتھ خادم کے اگر آپ بڑھا دیں گے قدم
خیمہ سے نکلیں گے سر پیٹتے تب اہل حرم
شہ نے فرمایا کہ قسمیں نہ دلاؤ بیٹا
خیر اللہ کو سونپا تمہیں جاؤ بیٹا

43
کر کے تسلیم چلے جانب میداں اکبرؑ
خاک پر گر پڑے شہ تھام کے ہاتھوں سے جگر
پیک نے جا کے یہ دی لشکر اعدا کو خبر
آن پہونچا خلف شیر الٰہی کا پسر
ہان جوانو دم پیکار ہے ہشیار رہو
شیر آتا ہے اسی رخ کو خبردار رہو

44
مورچے والو رہو تیغ زنی پر تیار
نیزه بازو نہ کرو دیر بڑھاؤ رہوار
ہاں کماندرو نہ چلے سے جدا ہوں سو فار
برچھیاں تانے رہو پیدلو کیجو نہ فرار
شہ کو فرزند کے لاشے پہ رلانا ہے تمہیں
آج تصویر محمدؐ کو مٹانا ہے تمھیں

45
کاٹتا ہے پسر فاطمہؑ کا نخل مراد
آج کردینی ہے بانوؐ کی کمائی برباد
کوئی شپیؑر کو پیارا نہیں اکبرؑ سے زیاد
سُن لو بیٹے کے لیے کرتے ہیں ابتک فریاد
ختم ہے جنگ جو اس رشک قمر کو مارا
بخدا باپ کو مارا جو پسر کو مارا

46
ذکر یہ تھا کہ زمیں رن کی ہوئی مطلع نور
آگیا صاف نظر حسن محمدؐ کا ظہور
طور تھا اسپ فلک سیر تو وہ شعلہ طور
مہر تھا ذرے سے کم اس کی تجلی کے حضور
صبح صادق کی سی پرنور جبیں روشن تھی
کوسوں تک حسن کے پرتو سے زمیں روشن تھی

47
سرنگوں جس سے یہ تو ہو وہ ابر و خمدار
تیر مژگاں وہ کہ اک پل میں کریں دل سے گزار
نرگسی آنکھیں وہ جس پر دل مردم ہو نثار
دیکھ کر دنگ ہو آئینہ صفائے رخسار
نسبت اس لب سے نہیں ذہن کا یہ صرف نہیں
دہن تنگ میں گنجائش یک حرف نہیں

48
آب و تاب در دنداں سے خجل در عدن
حق نے ہے آب لطافت سے بھرا چاہ ذقن
شعلۂ طور ہے پروانۂ شمع گردن
سینہ ہے علم جناب احدی کا مخزن
قامت راست نشان اسد اللٓہی ہے
دست و بازو سے عیاں شان ید اللٓہی ہے

49
تیغ وہ ہے کہ کرے کوہ کو جوں کاہ قلم
نیزہ وہ دیکھ کے کانپے جسے مار ارقم
صورت قوس ہے قبضے میں کماں مستحکم
تیر ترکش کے نہیں مرگ سفاجات سے کم
بے سپر کاندھے پہ یا شب ہے سحر کے پیچھے
یا کوئی ابر کا ٹکڑا ہے قمر کے پیچھے

50
باگ بلنے کی نہیں اسپ فلک سیر کو تاب
ہو ذرا گرم تو اڑ جائے مثال سیماب
ڈالے کادے پہ جو دریا میں بشکل گرداب
یہ سبک رو ہے کہ ٹوٹے نہ کبھی سم سے حباب
نے زمیں زیر قدم غرب سے تا شرق رہے
رشک سے فعل در آتش بھی سدا برق رہے

51
ایسار کب کہیں دیکھا ہے نہ ایسا اسوار
خوش نما جسم پہ زیور کی طرح ہیں ہتھیار
کوئی اس حسن سے مرنے نہیں آیا زنہار
پر خزاں ہو گئی اب باغ جوانی کی بہار
خاک پر کاٹ کے تیغوں سے گرا دیویں گے
آج اس چاند کو مٹی میں ملا دیویں گے

52
اُسے کیا سوجھے گا یہ نور نظر ہے جس کا
ہو اندھیرا اسے دنیا یہ قمر ہے جس کا
دل پہ کیا گزرے گی اس کے یہ جگر ہے جس کا
پوچھو اس ماں کے کلیجے سے پسر ہے جس کا
در پہ خیمے کے کھڑی بیٹے کو تکتی ہو گی
آگ واں ماں کے کلیجے میں بھڑکتی ہوگی

53
شمر اتنے میں پکارا کہ جوانو جاؤ
سر ہم شکل نبی کاٹ کے جلدی لاؤ
کہا اکبرؑ نے کہ موجود ہیں ہم بھی آؤ
دخل کیا ہے جو اماں ہاتھ سے میرے پاؤ
کس طرح لڑتا ہے ہم شکل پیمبرؐ دیکھو
آج شمشیر حسینیؑ کے بھی جوہر دیکھو

54
کہ کے یہ فوج میں ڈوبا وہ شجاع ازلی
نعرہ زن تھا کہ انا ابن حسینؑ ابن علیؑ
تیر چلنے لگے نیزے چلے تلوار چلی
برق شمشیر دو دم سے صف کفار جلی
سر فلم ہوتے تھے افواج ستم عاری تھی
صفحه خاک پہ اک جدول خوں جاری تھی

55
خر من ہستی اعدا کو جلاتی تھی وہ برق
تار دوزخ کی زمانہ کو دکھاتی تھی وہ برق
فرق پر جس کے چمکتی ہوئی جاتی تھی وہ برق
صاف دو کر کے زمین میں اتر آتی تھی وہ برق
کٹ گیا ہے مہ نو شرم سے خم ایسا تھا
ڈر سے دم بند تھے کفار کے دم ایسا تھا

56
خوں میں دنبالہ تک آلود تھی وہ ناخن شیر
غضب کی تھی حقیقت میں بظاہر شمشیر
نہ گئی پیش زبردستوں کی ایسے ہوے زیر
دشمن جاں بھی یہ کہتے تھے کہ اللہ رے دلیر
شور تھا ضرب یہ ہے کاٹ اسے کہتے ہیں
باڑھ کہتے ہیں اسے گھاٹ اسے کہتے ہیں

57
آب شمشیر سے میداں میں اٹھا تھا طوفاں
بحر خوں چار طرف دشت میں تھا موج زناں
کشتی تن کو لعینوں کے نہ تھی جائے اماں
تیغ کے گھاٹ جو اترا ہوا دوزخ کو رواں
کیا جگر ہیں جو ید اللہ کی اولاد کے ہیں
تیغ چھٹتی نہیں کیا ہاتھ بھی فولاد کے ہیں

58
تاب اس تیغ کی تھی جادۂ صحرائے فنا
موج زن آب میں تھا قہر خدا کا دریا
خم سے دوزخ کا نظر آتا تھا سیدھا رستا
پشت پر فتح دم جنگ تھی قبضے میں قضا
گر پڑے کوہ پہ دو ٹکڑے برابر ہوویں
کس سے دار اس کار کے جس میں یہ جوہر ہوویں

59
مثل سیماب نہ اک جا پہ تھا مرکب کو قرار
کرتی تھی فوج پہ بجلی سی چمک کر تلوار
واں صف جنگ تھی یاں شاہ کھڑے تھے ناچار
دل تڑپتا تھا جدائی تھی پسر کی دشوار
نہ بلایا مجھے کام ایسا کوئی کرتا ہے
جلد آواز دو بیٹا کہ پدر مرتا ہے

60
کان میں آئی نہ جب نعرۂ اکبرؑ کی صدا
رو کے شہ کہتے تھے مارے گئے ہے ہے بیٹا
صوت تکبیر ہوئی بند یہ کیا قہر ہوا
نیزہ چھاتی پہ لگا حلق پہ تھا تیر لگا
جا کے جس غول پہ ہم شکل نبیؐ لڑتے تھے
شاہ بے زخم لگے خاک پہ گر پڑتے تھے

61
تن میں رعشہ مرے آیا ہے بصارت میں خلل
لڑتے بھڑتے ہوئے کیا رن سے گئے دور نکل
باگ روکو مری جاں باپ کا دل ہے بیکل
آؤ اب دم لو بہت لڑ چکے بابا کے بدل
کیا ہمیں بھول گئے دھیان کدھر ہے بیٹا
کچھ پدر کے بھی کلیجے کی خبر ہے بیٹا

62
ماں سے یہ کہ گئے تھے آؤں گا پھر آپ کے پاس
نگراں ہے در خیمہ سے وہ با حسرت و یاس
مر ہی جائے گی نہ توڑو مری جاں بانوؐ کی آس
بہنیں بیتاب ہیں پھوپھوں کے بجا ہیں نہ حواس
غل ہوا شاہ کے دلدار کو مارا ہم نے
پسر سید ابرار کو مارا ہم نے

63
شور یہ سنتے ہی روتے ہوئے دوڑے شپیرؑ
شیر کی طرح دھنسے فوج میں کھینچے شمشیر
دل پہ اک ہاتھ تھا اور تھی یہ زباں پر تقریر
نوجواں قتل ہوا میرا پسر بے تقصیر
عضو بیکار ہوے گھٹ گئی طاقت میری
لوٹ لی نانا کی امت نے بضاعت میری

64
ڈھونڈتے ڈھونڈھتے لاشہ کو شہنشاہ امم
آن پہونچے کہ پسر توڑتا تھا خاک پہ دم
ایڑیاں بیٹے کو دیکھا جو رگڑتے پیہم
مارے الفت کے لگانے لگے آنکھوں سے قدم
پیارے گود میں زخمی کو کبھی لیتے تھے
خوں بھرے منھ پہ منھ اپنا کبھی رکھ دیتے تھے

65
باپ کو بیٹے کا لاشہ نہ دکھاوے اللہ
گر کے فرزند کے پہلو میں تڑپنے لگے شاہ
ہلتی تھی رن کی زمیں کرتے تھے اس درد سے آہ
متصل لب یہ تھا ہائے مرے غیرت ماہ
قدر کچھ امت احمدؐ نے نہ جانی تیری
ہائے یہ حسن ترا ہائے جوانی تیری

66
ہوش میں آن کے اکبرؑ نے کہا بابا جان
اب نہیں جینے کے ہم ہیں کوئی دم کے نہاں
کھینچتی ہیں تن کی رگیں اینٹھتی ہے منھ میں زباں
جان پانی میں ہے اس وقت پہ ملتا ہے کہاں
لوگ حیواں کو نہیں پانی سے ترساتے ہیں
حیف ہے خلق سے ہم تشنہ وہاں جاتے ہیں

67
شہ نے فرزند کا سر زانو پہ رکھکر یہ کہا
اے مری جان تری پیاس کے صدقے بابا
کیا کہوں میں علیؑ اکبر نہیں پانی ملتا
خشک ہونٹوں سے زباں باپ کی جو سو بیٹا
دم تو ٹھہرے گا جو کم تشنہ دہانی ہوگی
کچھ تو تسکیں تجھے اے یوسف ثانی ہوگی

68
کہ کے یہ منھ میں زباں دینے جھکے تھے شپیؑر
حلق اکبرؑ پہ کسی شامی نے مارا اک تیر
دم گلے میں جو رکا ہو گئی حالت تغییر
شہ کی گودی میں تڑپنے لگا وہ ماہ منیر
شاہ چلائے نہ رحم اس کی جوانی پہ کیا
کیا ستم نزع میں ظالم مرے جانی پہ کیا

69
باتیں کرتا تھا مرے زانو پہ رکھے ہوے سر
باپ سے بیٹے کو کہنے نہ دیا درد جگر
بے گنہ قتل کیا تم نے جواں میرا پسر
حق سے فریاد کروں گا میں بروز محشر
خون ناحق کی غریبوں کے سزا پاؤ گے
آج بے بس ہوں میں آس روز کہان جاؤگے

70
باپ یہ کہتا تھا اور توڑتا تھا دم بیٹا
حلق پر تیر تھا بند آنکھیں تھیں اور منھ تھا کھلا
شاہ کتنے تھے پسر مرتا ہے ہے ہے کروں کیا
چاہا کتنا کہ کریں تیر کو گردن سے جدا
ایسا تڑپے علیؑ اکبر کہ سنبھالا  نہ گیا
شہ سے الفت کے سبب تیز نکالا نہ گیا

71
کچھ نہ بن آتی تھی حیراں تھے شہ جن و بشر
نہ نکل سکتا تھا پیکاں نہ سنبھلتا تھا جگر
بند تھی سانس زیادہ جو ہوا درد جگر
مر گئے باپ کی گودی میں تڑپ کر اکبرؑ
شاہ چلاتے تھے بے آس ہوے ہم بیٹا
باپ جیتا رہا تم ہو گئے بے دم بیٹا

72
دیکھتے کیا ہیں پھرانے میں شہ نیک خصال
بانوؐ خیمے سے چلی آتی ہے کھولے ہوے بال
کب ردا گر گئی سر سے نہیں اس کا بھی خیال
کوکھ پکڑے ہوئے چلاتی ہے ہے ہے مرے لال
کبھی منھ پیٹتی ہے ہاتھوں کو ملتی ہے کبھی
کھا کے ٹھوکر کبھی کرتی ہے سنبھلتی ہے کبھی

73
کبھی چلاتی ہے اے فاطمہؑ کے راحت جاں
تم کہاں روتے ہو صاحب مرا بچہ ہے کہاں
بھڑکی ہے آگ جگر میں مرے یا شاہ زماں
میری چھاتی سے لگا دو اے تم پر قرباں
ہاتھ پھیلا کے کلیجے سے لگا لوں گی میں
مجھ سے روٹھے گا جو اکبرؑ تو منا لوں گی میں

74
دختر فاطمہؑ پیچھے ہے کھلے سر آتی
بانوؐ بیتاب ہے زینبؑ ہے پچھاڑیں کھاتی
پیچھے رو رو کے سیکنۂ ہے یہی چلاتی
ٹھہرو اماں کہ ردا ہوں میں تمھاری لاتی
ننھے بچوں سے بھی منھ موڑے چلی جاتی ہو
علی اصغرؑ کو کہاں چھوڑے چلی جاتی ہو

75
چھوڑ کر لاش کو بیٹے کی اُٹھے سرور دیں
آئے گھبرائے ہوئے زینبؑ بیکس کے قریں
کہا اکبرؑ گئے دنیا سے سوئے خلد بریں
ڈھونڈھنے نکلی ہو جس کو اسے پاؤ گی نہیں
کیا مناسب ہے کہ پردے سے نکل کر روؤ
ہنسنے والے ہیں یہاں نیچے میں جا کر روؤ

76
رو کے بانوؐ نے کہا مر گئے اکبرؑ ہے ہے
ہائے بے آس مجھے کر گئے اکبرؑ ہے ہے
تشنہ لب جانب کوثر گئے اکبرؑ ہے ہے
داغ سینے پہ مرے دھر گئے اکبرؑ ہے ہے
دن جو شادی کے قریب آئے تو ناشاد ہوئی
محنت اٹھارہ برس کی مری برباد ہوئی

77
کیا تمنا تھی مجھے اور ستم کیا دیکھا
وائے قسمت کہ نہ فرزند کا سہرا دیکھا
نہ دولہن دیکھی نہ بنتے ہوئے دولہا دیکھا
بولے شہ شکر ہے جو دیکھا سو اچھا دیکھا
جب تلک جیتے ہیں کیا کیا نہ ستم دیکھیں گے
علی اصغرؑ کا بھی لاشہ ابھی ہم دیکھیں گے

78
کہا بانؐو نے سنبھلتا نہیں سینے میں جگر
لاشِ اکبرؑ تو مجھے دیکھنے دو ایک نظر
بولے حضرت کسے دیکھو گی کہاں ہیں اکبرؑ
لاش پر بیٹے کی ماں کا نہیں جانا بہتر
بال کھولے ہوے بلوے میں کدھر جاؤ گی
لاش فرزند کی دیکھو گی تو مر جاؤ گی

79
بانوؐ غش ہونے لگی سن کے یہ پُر درد سخن
ایسا پیٹی کہ گری خاک پہ حضرت کی بہن
ڈال کر دونوں پہ جلدی سے عبا کا دامن
گود میں لے کے سکینہؑ کو چلے شاہ زمن
پہونچے جس وقت بصد آہ و بکا خیمے میں
شور ہے ہے علیؑ اکبر کا ہوا خیمے میں

80
کوئی کہتی تھی کہ مارا گیا ہم شکل رسولؐ
کوئی کہتی تھی کہ بیکس ہوا فرزند بتول
کوئی کہتی تھی گرا گلشن شپیؑر کا پھول
بس انیسؔ جگر افگار مناسب نہیں طول
کر دعا حق سے کہ عاجز ہوں گنہگار ہوں میں
رحم کر مجھ پہ کہ سرور کا عزادار ہوں میں

MarsiyaeMarsiya
www.emarsiya.com