جلد ششم
مرثیہ میر انیس

مرثیہ

۱
آفتابِ فلک عز و شرافت ہو حسینؑ
دُرتا بندۂ دریا سے امامت ہو حسینؑ
وارثِ تیغ شہنشاہ ولایت ہو حسینؑ
حامیٔ حشر ہے مختار شفاعت ہو حسینؑ
ایسے مقتول زمانے مین کہان ہوتے ہین
آج تک جسکے لیے اہل جہان روتے ہیں


۲
جد امجد کو جو پوچھو تو ہے محبوب خدا
باپ وہ ساری خدائی کا جو ہے عقدہ کشا
حضرتِ جعفر طیار سازی رتبہ چچا
فاطمہ والدہ بھائی حسن سبز قبا
اے خوشا مرتبہ مان کیسی پدر کیسا ہے
کون دنیا مین نجیب الطرفین ایسا ہے


۳
کیا شرافت ہے عجب شان ہے اللہ اللہ
واہ رے عزت و اقبال ہے حشمت و جاہ
کوئی شبیر سا آقا نہین خالق ہے گواہ
جان دی اور نہ ہونے دیا امت کو تباہ
باندھی مرنے پہ کمر باب شفاعت کھولا
بند دوزخ کیا دروازۂ جنت کھولا


۴
گر زمانے مین نہوتا وہ شہنشاہ حجاز
یہ تلاطم تھا کہ ڈوبا ہی تھا اُمت کا جہاز
بحر عالم کا جو دیکھا یہ نشیب او فراز
ناخدا خود ہوے قربان شہہ بندہ نواز
آکے اُس نوح غریبان نے بچایا ہمکو
آب کوثر کے کنارے پہ لگایا ہمکو


۵
تھانہ نہ امت کا ٹھکانا کہین جز نار جہیم
لیگئے جانب فردوس زہے لطف عمیم
کسنے دیکھے ہین زمانے مین بھلا ایسے رحیم
صادق الوعد وفادار کریم ابن کریم
اپنا سر دیکے گنہگارون کی حرمت رکھ لی
بات شیعون کی رکھی دین کی عزت رکھ لی


۶
کیا عنایت ہے جگر بند پیمبر کے نثار
راہ حق مین جسے قربان کیا اوس کے نثار
پانی بن سوکھ گئے تھے لب اطہر کے نثار
زخمی بازو پہ خدا اور سر انور کے نثار
واہ کس صبر سے وعدے کو وفا کرتے تھے
زخم جب لگتا تھا امت کی دعا کرتے تھے


۷
صدقے بیگانون پہ کرتا ہے کوئی اپنا سر
کھوسکے دیدہ و دانستہ کوئی نور نظر
قتل فرزند ہو اور کچھ نہ کہے منھ سے پدر
غیر دلبند علی اور یہ کسکا ہے جگر
گھر کے لٹجانے کی کچھ آپ نے پرواہ نہ کی
علی اکبر سا جوان مر گیا اور آہ نہ کی



۸
صدقے ہو ایسے نواسے پہ نہ کیونکر نانا
اونکی امت پہ لڑکپن سے رہے پروانا
حیف امت نہ شپیرؑ کا رتبہ جانا
تین دن پانی نہ پینے دیا کیسا کھانا
آب رکھوائی تھی تلوارون پہ پیاسے کے لیے
ہاے یہ ظلم محمدؐ کے نواسے کے لیے


۹
لاکھ ملعونون میں تھے یکہ ؤ تنہا شپیرؑ
برچھیان پہلوون پر لگتی تھیں اور چھاتی پہ تیر
خون مین ڈوبا ہوا تھا فاطمہؑ کا ماہ منیر
دمبدم کہتی تھی یہ تیغ شہ خبیر گیر
پانی پانی ہون مین اے سبط پیمبر دیکھو
آبرو جاتی ہے مولا مرے جوہر دیکھو


۱۰
جب سے مارا گیا ہمشکل ہمیر سا جوان
ہون مین اوسوقت سے جون ہی بے آب چنان
ایک دم مین تو فنا ہوتے ہیں یہ بے ایمان
تاکجا رحم مین اس لطف و عطا کے قربان
تم ہو فرزند علی خون سے جنگل بھردو
قاتلون کو علی اکبر کے تو بے سر کر دو


۱۱
کاٹے ان لوگوں نے عباس علی کے پاؤ
مار ڈالا علی اکبر سا جوان مہرو
ہائے وہ چاند سے خساروہ لنبے گیسو
گردنِ اصغر معصوم سے جاری تھا لہو
نہ برادر کا نہ بیٹے کا عوض لئے ہین
زخمی وہ کرتے ہین اور آپ دعا دیتے ہیں


۱۲
ذوالفقار اسد اللہ سے فرماتے ہیں شاہ
مین تو ان لوگون کا دشمن نہین خالق ہے گواہ
رحم لازم ہے کہ ہین امت محبوب الاہ
جنکو نانا کرین آباد کرون اونکو تباہ
سر کٹانے کی رہ حق مین ممجھے شادی ہے
انکی بربادی تو شبیر کی بربادی ہے


۱۳
گوکہ عباسؑ کے مرنے سے کم ہوگئی خم
یا غم اکبر مہرومین بصارت ہوئی کم
راہ معبود مین سب سہل ہیں یہ رنج و الم
جد کی امت پہ کبھی ہاتھ اوٹھائینگے نہ ہم
میرے بھی پیارے ہین نانا کے بھی پیارے ہین یہ
غیر تو انکو سمجھو نہ ہمارے ہین یہ


۱۴
مار ڈالا مرا اکبر سا برابر کا پسر
مین یہ کہتا رہا جو مرضیٔ رب اکبر
انکے منھ سے مجھے شرم آتی ہے اے تیغ دو سر
چاہتا ہون کہ نہو امت عاصی کا ضرر
عذر کو آئین تو چھاتی سے لگا لون انکو
اب بھی گر سمجھیں تو دوزخ سے بچا لون انکو




۱۵
شاہ یہ کہتے تھے جو آئی محمد کی صدا
اے مرے لال یہ نانا برے ہمت کے فدا
ہائے سہتے ہو یہ سختی یہ صعوبت یہ جفا
تجھسے اس امت بد نے مجھے شرمندہ کیا
قتل کرنے کے لیے تجکو لعین گھیرتے ہین
احمد وحیدر نور ہرا پہ چھری پھیرتے ہین


۱۶
جیتے جی مجکو ستاتے رہے یہ بدکردار
انکے ہاتھون سے کبھی پائی نہ راحت زنہار
بعد میرے مری بیٹی کو دیئے کیا آزار
اپنے حصہ سے بھی محروم رہی وہ حقدار
دین و دنیا کے شہنشاہ کی گردن باندھی
ریسمان سے اسد اللہ کی گردن باندھی

۱۷
گھر سے بیٹی مری بازار مین نکلی دن کو
اونپہ یہ ظلم کیا پاک خدا نے جنکو
میرے احسان بھی کچھ یاد نہ آئے انکو
شکم فاطمہ مین قتل کیا محسن کو
کر دیا دہر و غا سے دل شپر ٹکڑے
ہوگئے میرے کلیجے کے بہتّر ٹکڑے

۱۸
ایک تھا پنجتن پاک مین باقی ترا دم
قتل کرتے ہیں تجھے بھی یہ لعین ہائے ستم
میرا اور تیرا لہو ایک ہے خالق کی قسم
تو جو زخمی ہے تو مین زخمی ہون سر تا بہ قدم
زخم اس چاند سے سینے پہ جو تو سہتا ہے
دیکھ تو میری بھی چھاتی سے لہو بہتا ہے

۱۹
روتے تھے سرور دین سُنکے یہ نانا کا کلام
ابر کی طرح سے اُمڈا ہوا تھا لشکر شام
بجلیان کوندتی تھین تیغون کی تھا بلوۂ عام
خون مین بھیگتے تھے تیرون کی بارش سے امام
ڈگمگا کر کبھی گھوڑے پہ سنبھل جاتے تھے
اور کبھی پائون پہ کابون سے نکل جاتے تھے

۲۰
ایک مظلوم کو گھیرے ہوئے تھے لاکھ سوار
شور تھا گھوڑے سے گرتا ہے علی کا دلدار
مارتا تھا کوئی نیزہ کوئی ظالم تلوار
تھے کماندار فقط ایک طرف تیس ہزار
بجلیان گرتی تھین ہر سمت سے شمشیروں کی طرح
سینہ غربال تھا بوچھار تھی یہ تیرون کی

۲۱
پیچ عمامے کے کٹ کٹ کے کھلے جاتے تھے
وار سے تیغون کے ٖفرصت نہ ذرا پاتے تھے
تیر ہر مرتبہ پیغام قضا لاتے تھے
برچھیان لگتی تھین اور شکر یہ فرماتے تھے
رشک ایوب تھا وہ عقدہ کشائے اُمت
دل مین تھی یاد خدا لب پہ دعائے اُمت

۲۲
کبھی فرماتے تھے گردون کی طرف کرکے نگاہ
بندۂ عاجز و بیکس ہوں میں اے یار آلہ
نہ مددگار نہ ابضار نہ لشکر نہ سیاہ
میری مظلومی و تنہائی کا رہیو تو گواہ
رحم کرم کہ سر کٹنے کا سامان ہو جائے
مشکل ذبح بھی شبیر پہ آسان ہو جائے

۲۳
ذکر یہ تھا کہ لگا چھاتی پہ اک نیزہ کہین
گر پڑے خاک پر غش کھاکے تہہِ عرش نشین
آسمان ہلگیا تھرا گئی مقتل کی زمین
دوڑی چلاّتی ہوئی زینب ناشاد و حزین
بسر خاک گرا عرش کا تارا ہے ہے
ان لعینون نے مرے بھائی کو مارا ہے ہے


۲۴
خاک سے سبط پیمبر کو اوٹھاؤ لوگو
منھ مین پانی کی کوئی بوند چواؤ لوگو
رحم اس بیکس و مظلوم پہ کھاؤ لوگو
مجھ تلک رن سے مرے بھائی کو لاؤ لوگو
بیٹی حیدر کی ہون اور فاطمہ کی جائی ہون
اسی بھائی کے لیے گھر سے نکل آئی ہون


۲۵
چونک کر غش سے یہ زینب کو پکار رہے سرور
کیا غضب تھے کیا کیون نکل آئین باہر
ابھی جیتا ہون میں تم خیمے مین جاؤ خواہر
خاک اوڑا لیجیو جب تن سے کٹے میرا سر
جمع ہیں حلق پہ تلوار پھرانے والے
مر گئے سب مرے لاشے کے اوٹھانے والے


۲۶
بھانجے مر گئے دونو اونھین کیونکر پائین
پیارے قاسم نہیں جو مجکو بچانے آئین
علی اکبر نہین جو نیزے جگر پر کھائین
بھائی عباس نہین ہین جو سپر بنجائین
سب سے ہے یاس کسی کی ہمین اب آس نہین
ذبح ہم ہوتے ہین اور آہ کوئی پاس نہین


۲۷
آئی پہلو سے یہ خاتون قیامت کی صدا
فاطمہؑ اس تری مظلومی و غربت کے فدا
مین تو حاضر ہون بڑی دیر سے واری بٹیا
کبھی مین تھامتی ہون اور کبھی شیر خدا
آج احمدؐ کا گریبان پھٹے گا بیٹا
سر تمہارا مرے زانویہ کٹے گا بیٹا


۲۸
روتی تھی مین جو کبھی ٹوٹتا تھا زلف کا بال
تم نہ بیچین ہو ہر دم یہی رہتا تھا خیال
خاک پر آج پڑے لوٹتے ہو میرے لال
ہوگئی تیرون سے یہ چاند سی چھاتی غربال
کونسا دُکھ تمہین اے یوسف ثانی نہ ملا
جسکو دودھ اپنا پلایا اُسے پانی نہ ملا


۲۹
اتنے مین گرد ہوا شہہ کے لعینون کا ہجوم
کاٹ لو شاہ کا سر تھی یہی اوس فوج مین دھوم
سیکڑون ظالم بیرحم تھے اور اک مظلوم
راوی لکھتا ہے کہ خیمے سے چلا اک معصوم
واری پھر آؤ پھوپھی رو روکے چلاتی تھی
پیچھے اوس بچے کے مان دوڑی چلی آتی تھی


۳۰
نرگسی آنکھین تھین منھ چاند سا لنبے گیسو
تھا مہ حسن سے لبریز صراحی سا گلو
نرگسی آنکھون مین صدمے سے بھرے تھے آنسو
گھر سے نکلا جو نہ تھا تکتا تھا بس وہ ہر سو
برق شمشیر سے ڈر کر جو جھجھک جاتا تھا
گوہر گوش ستارہ سا چمک جاتا تھا


۳۱
بولی مان پیچھے سے کُرتے کا پکڑ کر دامن
اے یتیم حسن اے بیکس و آوارہ وطن
رحم کر مجھپہ مین بیوہ ہون گرفتار محن
گھر مین چل مار نہ ڈالے تجھے کوئی دشمن
نہ جدا ہوکہ مری آنکھون کا تارا ہے تو
رانڈ ہون مین مری پیری کا سہارا ہے تو


۳۲
مر چکا ہے ابھی قاسم سا مرا لخت جگر
اب سوا تیرے مرا کوئی نہین اور پسر
مر گیا تو بھی تو واری مین جیونگی کیونکر
کون دو رانڈون کی پردیس مین لیویگا خبر
قابل جنگ نہین رن مین نہ جاؤ بیٹا
چل کے رنڈ سالہ تو بھابھی کو پنھاؤ بیٹا


۳۳
مان سے دامن کو چھُڑا کر وہ یہ کرتا تھا بیان
قتل ہوتے ہین چچا مجکو نہ روکو امان
پرورش رانڈون کی کرتا ہے خداوند جہان
بیکسی مین مجھے ہونے دو چچا پر قربان
کم نہین آج جوانون سے ارادہ میرا
علی اصغر سے تو سن ہوگا زیادہ میرا


۳۴
مان نے بیتابی بہت کی نہ رکا پروہ صغیر
پہونچا اوسوقت کہ جب شاہ پہ تھی بارش تیر
لپٹا چھاتی سے تو گھبرا کے پکارے شبیرؑ
موت لے آئی تجھے خیمے سے اے ماہ منیر
مجھپہ تیغون مین سپر ہونے کو آئے بیٹا
ہاے عمو تجھے کسطرح بچائے بیٹا


۳۵
اتنے مین شاہ پہ اک شامی نے ماری تلوار
اپنے ہاتھون پہ لیا بچے نے اوس تیغ کا وار
ہاتھ دونون جو قلم ہوگئے اوسکے یکبار
گر پڑا شاہ کی گودی مین حسن کا دلدار
خاک پر صدمے سے شاہِ شہدا لوٹتے تھے


۳۶
پانی حضرت سے لگا مانگنے وہ طفل صغیر
یک بیک ننھی سی گردن پہ لگا ظلم کا تیر
آسمان ہلگئے اس درد سے روئے شبیرؑ
دم گلے مین جوڑ کا مر گیا وہ ماہ منیر
پیٹ کر شہ دین آہ و بکا کرتے تھے
اوسکے لاشے کو نہ چھاتی سے جدا کرتے تھے


۳۷
جب غش آیا تو رکھی خاک پہ سجدے مین حسین
کھینچے خنجر کو بڑھے فوج سے بارہ بیدین
کیا انیسؔ آگے کہون اب ستم شمر لعین
ذبح سجدے مین ہوا فاطمہ کا ماہ جبین
نازنین حلق کہان خنجر بے پیر کہان
زانوے شمر کہان سینۂ شپیرؑ کہان


سلام
۱
لحد مین سامنے جب دفتر حساب آیا
گناہ دیکھ کے کیا کیا مجھے حجاب آیا
۲
رخ حسینؑ سے مین نے کبھی نہ دی تشبیہ
چمک کے سامنے سو بار آفتاب آیا
۳
ورق ہین مصحف ناطق کے اکبر و اصغر
جو بیعدیل ہے سورہ تو لاجواب آیا
۴
جگہ نہ پائی جو کثرت مین سانس لینے کی
میان سجر فنا دم بخود حباب آیا
۵
زمین کا زور چلا خاک بھی نہ وقت فشار
مری زبان پہ جو نام ابو تراب آیا

غم حسینؑ
۶
غم حسین مین جب آہ کی تو برسے اشک
ادھر چمک گئی بجلی اودھر سحاب آیا
۷
اولٹ کے سب مرے مضمون ہے پڑے آگے
مزا تو یہ ہے کہ اوس پر مجھے حجاب آیا
۸
بہانہ ڈھونڈھتی رحمت ہے اے گنہگارو
خدا نے رحم کیا جب مجھے حجاب آیا
۹
عطش نے یہ دل سوز ان مین آگ بھڑکا دی
مگر زبان پہ نہ حرف سوال آب آیا
۱۰
وہ لوگ کیا تھے کہ بھیجا سلام جب شہ پر
ضریح قبلۂ کونین سے جواب آیا
۱۱
نہیب شرع تو دیکھو کہ بنگیا سر کہ
نجف کی راہ مین جب شیشۂ شراب آیا
۱۲
سر حسین گیا شام مین جو وقت سحر
ہوا یہ شور کہ نیزے پہ آفتاب آیا
۱۳
فلک پہ شور تھا پہونچے جو کربلا مین حسینؑ
اب اپنی خاک پہ فرزند بو تراب آیا
ورق
۱۴
ورق اُلٹ گیا دنیا کا یک بیک کیون چرخ
یہ کسطرح کا زمانے مین انقلاب آیا
۱۵
پیام مرگ ہے موے سفید اے غافل
کبھی سُنا ہے کہ پیری گئی شباب آیا
۱۶
حسین حُر کی ملاقات تھی کہ عالم نور
اودھر سے ماہ بڑھا تھا کہ آفتاب آیا
۱۷
صدا یہ آئی کہ گردن اُٹھا کے دیکھو ذرا
معانقہ کے لیے مالک الرقاب آیا
۱۸
زمین یہ کہتی ہے میت سے دیکھ حجر ذرا
کہان بنا کے گھر او خانمان خراب آیا
۲۰
اُتارا مجکو لحد مین تو دی زمین نے صدا
زہے نصیب غلام ابو تراب آیا
۲۱
جہان سے ہم اسی حسرت مین پیر ہوکے چلے
نہ عمر رفتہ پھر آئی نہ پھر شباب آیا
۲۲
اُلٹ گیا نہ فقط لکھنؤ کا اک طبقہ
انیسؔ ملک سخن مین بھی انقلاب آیا
تمام شد

رباعی
مداّح شہ یثرب و بطحا ہم ہین
ہر نقص و عیوب سے مبرا ہم ہین
گر دل مین ہزارون دُرِ مضمون ہین مگر
خاموش بسانِ لبِ دریا ہم ہین

ختم شد