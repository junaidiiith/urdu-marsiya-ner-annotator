
جلد ششم
مرثیہ میر انیس
۱
عالم مین مرتضیٰ کی ولادت کی دھوم ہے
کعبے کے گرد قدسیون کا اک ہجوم ہے
غل تہنیت کا شام سے لے تابہ روم ہے
کس دبدبہ سے آمدِ باب علوم ہے
ارکان کعبہ راست ہین تعظیم کے لیے
شراب خم ہے شاہ کی تسلیم کے لیے
۲
ہر چند تھے مقرب حق اور بھی نبیؐ
پیدا ہوا نہ تھا کوئی اوس جابجز علیؑ
عیسیٰ کی والدہ کو نہ مطلق رضا ملی
بنتِ اسد کو پر ہوا فرمان ایزدی
کب رتبہ تھا یہ اور پیمبر کے واسطے
دیوار کعبہ شق ہوئی حیدر کے واسطے
۳
اللہ رے وقار زہے فرد احتشام
دنیا مین خلق ہونیکا پایا عجب مقام
رونق قراے کعبہ ہوا جب وہ نیکنام
طاقون سے کانپ کانپ کر بت گر پڑی تمام
برپا نشان کفر جو تھا دور ہوگیا
کعبہ خدا کے نور سے معمور ہوگیا
۴
آیا خدا کے گھر مین جو وہ غیرتِ قمر
تھا شور تہنیت کا ملائک مین عرش پر
ھر سنگ بنگیا جلی آئینہ کا گھر
خورشید آسمان کی ٹھہرتی نہ تھی نظر
ضو اِسقدر تھی حسن علیؑ کے ظہور کی
روشن تھا طور کعبہ تجلّی سے نور کی

۵
پیدا ہوا جس مقام پہ شاہنشہِ نجف
کسطرح اوس زمین کو فلک پر نہو شرف
مجرے کو سرنگون تھی ملائک کی صف بہ صف
کیا دُر تھا جسکا خانۂ کعبہ بنا صدف
حق ہے کہ قبلۂ دوجہان وہ ولی ہوا
اعلےٰ جو تھا تو اسم مبارک علی ہوا
۶
گردون پہ یک بیک جو ہوئیر وشنی عیان
اَور ہو گئی دو چند ضیاء ستارگان
گھبرا کے تب یہ کہنے لگے ساکنِ جہان
کچھ تازہ حادثہ ہوا بالائے آسمان
آئی ندا یہ حُسنِ علی کا ظہور ہے
آدم سے پہلے خلق ہوا جو وہ نور ہے
۷
پیدا ہوا ہے آج دو عالم کا پیشوا
زیبا ہے جسکے جسم پہ تشریف انّما
دستِ خدا امیر عرب شاہِ لافتا
بابِ فتوح و قوتِ بازوے مصطفا
جان یقین ہے زہد و ورع مین وحید ہے
گنجینۂ علوم خدا کی کلید ہے
پہونچا فلک پہ نورِ رُخِ پاک مرتضا
اُسدن سے ماہ و مہر مین اقرون ہوئی ضیا
خوش ہوکے تب ملائک عرش نے کہا
پیدا ہوا ہے نائبِ محبوب کبریا
تقدیر اوسکو عرصۂ عالم مین لائی ہے
طوفان سے جسنے نوح کی کشتی بچائی ہے
۹
بوئے علی جو لیکے گئی خلد مین نسیم
پھولے سماتے تھے نہ گلِ جنت النعیم
کوثر کے لب سے آئی صدا شکر اے کریم
پیدا کیا جہان مین تونے مرا قسیم
پوری ترے کرم سے ہوئی آرزو مری
آگے سے اب دوچند ہوئی آبرو مری
۱۰
اوس روز کے جلوس کا مین کرون بیان
جس روز کی خوشی کرے خلاّقِ دوجہان
افلاک سے ملک چلے آتے تھے شادمان
غرفون سے حودین تکتی تھین کعبے کو ہر زمان
حبّ علی کا چشمۂ کوثر کو جوش تھا
فرمانِ حق سے شعلۂ دوزخ خموش تھا
۱۱
مصروف اہتمام تھین ارواحِ انبیا
پلکون سے کر رہے تھے ملک کعبے کو صفا
گلدستۂ جنان لیے حاضر خلیل تھا
عیسٰے کے ہاتھ مین طبق مہر تھا دہرا
موسٰے عصا لیے صفتِ دورباش تھا
زمزم سے صحن خانہ مین خضر آب پاش تھا
۱۲
روح القدس کو پہونچا یہ فرمان ایزدی
مژدہ مرے حبیب کو دے جاکے اسگھڑی
گھر مین ہماری آج تولد ہوا علیؑ
ہم ہین خوشی تجھے بھی مبارک ہو یہ خوشی
سر خفی جو تھا اوسے ہمنے جلی کیا
بھائی تجھے دیا ترا بازو قوی کیا
۱۴
موقوف تھا اسی پہ رسالت کا بندوبست
دیگا یہ شیر لشکر کفار کو شکست
اب بت پرست ہونگے ہزارون خدا پرست
ہو جائینگے جہان کے زبردست زیردست
تیرا کوئی نظیر نہ اسکا نظیر ہے
تو پادشاہِ خلق ہے ارور یہ وزیر ہے
۱۵
پیارا بہت ہے یہ ہمین اے فخر مرسلین
برپا کیا ہے ہمنے جہان مین یہ رکن دین
یہ تاج آسمان ہے یہ ہے زینت زمین
یہ کعبۂ مراد ہے یہ قبلۂ یقین
جو دوست اسکا ہے وہ ہمارے حضور ہے
دشمن جو اسکا ہے مری رحمت سے دور ہے
۱۶
روح الامین یہ سنکے چلے وہان سے شاد کام
آئے خوشی سے پیش رسول ذوالاحترام
دی تہنیت یہ حق کی طرف سے پس از سلام
پیدا ہوئے علیِ ولی شاہِ خاص و عام
سُنکر خوشی ہوئی یہ شہِ سرفراز کو
بس رکھدیا زمین پہ جبینِ نیاز کو
۱۷
سجدے سے سر اُٹھا کے کہا شکر اے کریم
کی مجھ شکستہ دل کی کمر تونے مستقیم
بے یارو بے رفیق تھا مین بیکس و یتیم
بھائی مجھے نہین دیا دی دولتِ عظیم
ہین کارسازیان تری باہر بیان سے
ان نعمتون کا شکر کرون کس زبان سے
۱۸
فرما کے یہ کلام شہنشاہ انبیاؐ
آغوش کھولے دوڑے سوے خانۂ خدا
پہونچی جو شاد شاد تو وہان دیکھتے ہین کیا
شیرِ خدا ہے سجدۂ معبود مین جھکا
حسنِ بیان ہر ایک نبی سے زیاد ہے
کی اس طرح تلاوتِ قرآن کہ یاد ہے
۱۹
آغوش مین نبی نے اُٹھایا بصد خوشی
آنکھین علیؑ نے کھول کے دیکھا رخِ نبیؐ
پھر وحدتِ خدا بفضاحت بیان کی
اور دی رسولِ حق کی رسالت کی شاہدی
نورِ خدا سے کعبے مین رونق دوچند تھی
بانگِ اذان وصوتِ اقامت بلند تھی
۲۰
جب کرچکا رسول خدا سے یہ سب کلام
بس پھر ہوا بحالت طفلی وہ نیکنام
لے آئے اپنے گھر مین وصی کو شہِ انام
مشغول پرورش ہوے شفقت سے صبح و شام
الفت یہ تھی کہ دور نہ رکہا نگاہ سے
گہوارہ تھا قریب بہت خواب گاہ سے
۲۱
جھولے کے پاس ہر گھڑی شفقت سے جاتے تھے
حیدر کے گاہوارے کی ڈوری ہلاتے تھے
مُنہ چوم کر زبان مبارک چوساتے تھے
چھاتی پہ اپنی راتون کو اکثر سلاتے تھے
فرماتے تھے یہ لشکرِ دین کا نشان ہے
یہ جسم ہے مرا یہ مرے تن کی جان ہے
۲۲
تھا بچپنے سےعاشقِ معبود وہ امام
جھولے مین تھا نہ غیر عبادت کچھ اور کام
تکبیر بھی زبان پہ جاری تھی صبح وشام
سوتے مین بھی نکلتا تھا مُنہ سے خدا کا نام
گر خوش ہوے تو ذکر رسالت پناہ سے
رونا کبھی جو آیا تو خوِ الٰہِ سے
۲۳
اعجاز صغر سن ہوے بارہا عیان
اژ در کو چیرا مہدمین واقف ہے اک جہان
ہمنام حق تھے نامِ خدا جب ہوے جوان
عیسٰے نفس تھے مُردون کو اکدم مین بخشی جان
کس سے بیان ہون علم امامِ جلیل کے
اُستاد فضلِ حق سے ہوے جبرئیل کے
۲۴
سجدے کرین ملک وہ علی کی جناب ہے
خویش رسول شافعِ روز حساب ہے
دست علی خدا کے کرم کا سحاب ہے
سردار اہلبیت ہے جنت کا باب ہے
باہر ہے اس سے جو وہ ہے ساکن کنشت مین
اس در سے جو گیا وہی پہونچا بہشت مین
۲۵
ہے آستانِ شاہِ نجف سجدہ گاہِ خلق
حصن حصین من ہے پشت و پناہِ خلق
وہان کا غبار سرمۂ نور نگاہِ خلق
ہے اوسکی بارگاہ جو ہے بارگاہ خلق
وہان کی زمین سے مرتبہ پست آسمان کا ہے
کہتے ہین جسکو عرش وہ فرش اُس مکان کا ہے
۲۶
ہین سنگ وہان کے لعل تو ذرّے ہین آفتاب
کوثر ہے وہان کے پانی کے قطرے سے آب آب
جس در کو دیکھیئے وہ ہے خلدِ برین کا باب
روضہ علی کا روضۂ رضوان کا ہے جواب
رحمت بھری ہے وہان کی ہر اک سنگ و خشت مین
پہونچے جو صحن مین ہوے داخل بہشت مین
۲۷
شکلِ کفِ دعا ہے کشادہ درِ رواق
ہے رشک طاق بیت مقدس ہر ایک طاق
گر دیکھنے کا صحن کے ہوجائے اتفاق
دل مین رہے نہ روضۂ رضوان کا اشتیاق
حق ہے کہ کیا جناب ہے اور کیا مقام ہے
ادنیٰ گیا تو اوسکا بھی اعلیٰ مقام ہے
۲۸
مطلع
عرشِ خدا مقام جنابِ امیر ہے
کرسی  بھی تحتِ بامِ جنابِ امیر ہے
مسطور لوح نام جنابِ امیر ہے
آیات حق کلام جنابِ امیر ہے
ایسا کسی کو خلق مین رتبہ ملا نہین
ساری خدا کی شان ہے لیکن خدا نہین
۲۹
ظاہر علی کی ذات سے ہے قدرتِ خدا
بازوے مصطفٰے ہے در رحمتِ خدا
یعسوب دین امیر عرب حجتِ خدا
شیر خدا ہ ختم ہوئی طاعتِ خدا
قیمت نہ دے سکا کوئی جسکی حجاز مین
سائیل کو بخشدی وہ انگوٹھی نماز مین
۳۰
ہے وہ کلیم عرش برین جسکا طور ہے
خورشید دین ہے ایمن و ایمان کا نور ہے
ہر سمت ذات پاک کا ہوسکے ظہور ہے
جو ہے علی سے دور وہ رحمت سے دور ہے
ہے راہ پر وہی جسے حیدر سے راہ ہے
حُبِ علیؑ نہو تو عبادت گناہ ہے
۳۱
اکثر بیان یہ کرتے تھے محبوب کردگار
اشجار گر جہان کے قلم ہون سب ایکبار
اور ہون مداد بنکے روان ایکجا بحار
لکھین ازل سے تابۂ بد اہل روزگار
دریا ہون صرف اور قلم اختتام ہون
لیکن نہ شیر حق کے فضائل تمام ہون
۳۲
تھا فضل حق سے مظہر اعجاز وہ انام
خورشید سات بار ہوا جس سے ہمکلام
جو صبح سے زمین پہ گذرتا تھا تابہ شام
کہتی تھی بوتراب سے شب کو خبر تمام
اعجاز عیسوی کئی باری دکھا دیے
تھا یہ اثر زبان مین کہ مُردے جِلا دیئے
۳۳
جتنے کمال علم ہین صوریؔ و معنویؔ
واللہ عالم اونکا محمدؐ کاہے وصی
شیر خدا پہ سر خفی سب ہوئے جلی
کیونکر ہر ایک علم نہو اونچہ منجلی
توصیف اوسکی داخل ام الکتاب ہے
احمد مدینہ علم کا ہین اور یہ باب ہے
۳۴
تھے حافظ کلام خدا شاہ ذوالفقار
لکھا ہے ہونے لگتے تھے دُلدُل پہ جب سوار
دیکر رکاب مین قدم پاک کو قرار
قرآن شروع کرتا تھا وہ شیر کردگار
کسکا بغیر مصحف ناطق یہ کام تھا
پہونچا اودہر جو پانون تو قرآن تمام تھا
۳۵
کچھ ذکر ایک روز امیر عرب کا تھا
سلمان فارسی سے محمدؐ نے یہ کہا
دشمن نہوتا گر کوئی زوجِ بتول کا
کرتا کبھی نہ خلق جہنم کو پھر خدا
دشمن جو انکے ہیں اونہین دوزخ سے کام ہے
فردوس شیعیان علی کا مقام ہے
۳۶
فرماتے ہیں رسول خدا شاہِ کائنات
ہے نوح کا سفینہ جہان مین علی کی ذات
اس کشتی مین ہے جو اوسے طوفان سے ہے نجات
باہر جو ہے تباہی مین ہے وہ زبون صفات
ہے منکرون کو خوف تمہین کچھ الم نہین
حیدر ہین ناخدا تو تباہی کا غم نہین
۳۷
بندہ ہزار سال عبادت اگر کرے
اور زر بقدر کوہ اُحد راہ حق مین دے
حج بھی پیادہ پا جو ہزار اوسنے ہون کئے
اور بیگنہ شہید بھی ہو ظلم و جور سے
حب علی کی مئے جو نہین دل کے جام مین
جنت کی بو نہ آئیگی اُسکے مشام مین
۳۸
بیشک ہے برگزیدۂ حق وہ امام دین
مرتا ہے اوسکا شیعہ جہان مین اگر کہین
چالیس سال روتی ہے اوسکے لیے زمین
ایذا فشار کی بھی اوسے مطلقا نہین
اسطرح اوسکو ملتی ہے راحت مزار مین
بچے کو جون سُلاتی ہے مادر کنار مین
۳۹
الحق خدا کا شیر دو عالم کا ہے امیر
ہین بادشاہِ خلق نبی اور علی وزیر
غیر از رسول حق کوئی اوسکا نہین نظیر
اس نام پر نثار ہین طفل و جوان و پیر
آفت مین اور کوئی بھلا کسکا نام لے
ہے وہ علی کا نام جو گرتے کو تھام لے
۴۰
ہر حال مین کفیل و مددگار ہے یہ نام
لبریز ہے علی کی محبت سے دل کا جام
مشکل مین جمع ہوتے ہین سب اقربا تمام
پر مرتے دم کوئی نہین آتا کسی کے کام
ہوتا ہے اختیار پسر کو نہ بھائی کو
اُسوقت آپ آتے ہیں مشکل کشائی کو
۴۱
ہوتی ہے جانکنی کی جو ایذا زیادہ تر
اور شکل آتی ہے ملک الموت کی نظر
اوسکے سرہانے بیٹھتے ہین شاہِ بحروبر
رکھتے ہین اپنے زانو پہ شفقت سے اوسکا سر
فرماتے ہین کہ غم سے تجھے اب فراغ ہے
گھبرا نہ تیرے سامنے جنت کا باغ ہے
۴۲
رہتی ہے سینے مین جو کشاکش نفس کی دیر
حسرت بھی اور یاس بھی لیتی ہے آکے گہیر
چارون طرف وہ دیکھتا ہے مُنہ کو پہیر پہیر
فرماتا ہے یہ تب بمحبت خدا کا شیر
گھبرا نہ چلتے وقت کہ مین حق شناس ہون
گودور ہین عزیز ترے مین تو پاس ہون
۴۳
یہ کہکے کرتے ہین ملک الموت سے کلام
تو قبض روح پر ہے مُعّین کر اپنا کام
لیکن یہ مقتدی ہے اور اسکا ہون مین امام
اسوقت بھی زبان پر ہے اسکی میرا نام
یہ بے قرار ہے تو علی بے قرار ہے
ایذا نہ اسپہ ہو یہ مرا دوستدار ہے
۴۴
رکہہ آتے ہین جو قبر مین خویش و رفیق و یار
رہتا ہے کوئی پاس نہ ہمدم نہ غمگسار
وہ بیکسی وہ تنگی و تاریکئے مزار
وہان کِسکا آسرا ہے بجز شیر کردگار
بہر سوال جبکہ نکیرین آتے ہین
مولا جواب سب اوسے بتلاتے جاتے ہین
۴۵
کیا کیا نوازشین ہین کہ جسکی نہین ہے حد
مشکل وہ کونسی ہے جو کرتے نہین مدد
قاقون مین بھی سوال کسی کا کیا نہ رد
اور حشر کی حدیثون سے پہونچی ہے یہ سند
شیعون ک پا صراط پہ لڑکھڑائینگے
حضرت تب اونکے ہاتھ پکڑنیکو آئینگے
۴۶
کیا غم ہے اوسکو جسکا علی دستگیر ہے
حامیٔ حشر ذات جناب امیر ہے
معشوق خلق عاشق رب قدیر ہے
جو بادشاہ ہے اوسی در کا فقیر ہے
زوج بتول پاک کو جو مانتا نہین
حق تو یہ ہے کہ حق کو وہ پہچانتا نہین
۴۷
وہ دُرِ شاہوار ہے خلقِ خدا صدف
عالم مین یون بزرگ ہے شاہنشہِ نجف
قرآن مین جو ہے سورۂ اخلاص کو شرف
ناحق شناس کچھ نہین حق ہے اوسی طرف
اس بات کو سمجھتا ہے جو خود عقیل ہے
حیدر کی ذات وحدت حق کی دلیل ہے
۴۸
یون امت رسول پہ ہے حق مرتضیٰ
حق جسطرح سے بیٹون پہ ہوتا ہے باپ کا
سمجھے نہ مصطفےٰ سے علیؓ کو کوئی جدا
روشن ہے یہ دلیل نہین فرق مطلقا
اسطرح مصطفاؐؤ علیؑ کا ظہور ہے
دو آنکھین جسطرح سے ہین اور ایک نور ہے
۴۹
شمس الضحےٰ نبی یہن تو بدرالدجی ہین یہ
بحر کرم جو وہ ہین تو کان سخا ہین یہ
وہ فخر انبیا تو شہِ اولیا ہین یہ
وہ شاہِ اتّما شرفِ اوصیا ہین یہ
دیکھے حدیث کو جسے کچھ اشتباہ ہے
اسپر حدیث نفسک نفسی واہ ہے
۵۰
اکدن رسول حق سے کسی نے یہ عرض کی
ارشاد آپ کیجئے کچھ رتبۂ علیؑ
فرمایا مصطفےٰ نے کہ مین اور مرا وصی
تھا ایک نور خلقت آدم بھی جب نہ تھی
مانند جسم و فرق کے باہم رہا ہون مین
مجھسے جدا نہ وہ ہے نہ اُس سے جدا ہون مین
۵۱
میرے لیئے ہے گرچہ رسالت کا مرتبا
تین اوسمین پر فضیلتین مجھسے بھی ہین سوا
اک یہ کہ مجھسا حق نے برادر اُسے دیا
میرے لیے نہین ہے کوئی مجھسا دوسرا
بی بی مجھے نہ مالک روز جزا ملی
زوجہ علی کو فاطمہ سی پارسا ملی
۵۲
بیٹے ملے حسینؑ و حسنؑ سید جلیل
قدمونپہ جنکے آنکھونکو ملتا ہے جبرئیل
اُنکا تمام خلق مین کوئی نہین عدیل
وہ قاسمِ بہشت ہین مختارِ سلبسیل
اب توہی دیکھ مرتبے شیر الہِ کے
ایسے پسر کہان تھے رسالت پناہ کے
۵۳
میرا وصی ہے بعد مرے مالک جہان
جسم اوسکا میرا جسم ہے جان اوسکی میری جان
خون اوسکا میرا خون ہے لاریب و بیگمان
ہے مرتضیٰ علیؑ کا خدا آپ مدح خوان
اوسکے سوا یہ رتبہ ہے کسکا جہان مین
ہے آیۂ مباہلہ حیدرؑ کی شان مین
۵۴
کیا ذات مرتضیٰ کی ہے کیا مرتبہ ہے واہ
قرآن مین جسکا وصف کرے حضرت آلہ
ہوتی نہین ہے عبد کو معبود سے یہ راہ
مداّح ہے علیؑ کا محمدؐ سا بادشاہ
بخشش گناہ گارون کی حیدر کے ہاتھ ہے
مختار کارخانۂ حق اوسکی ذات ہے
۵۵
معجز نمائیون کا کرون اوسکی وصف کیا
کرتا تھا بان کے بطن مین تعظیم مصطفا
تھا جو ازل سے شیفتۂ ذات کبریا
ہوتے ہی خلق سجدۂ معبود مین جھکا
ہیبت سے اہل کفر کے ہتیار گر پڑے
کعبے مین جتنے بت تھے سب اکبار گر پڑے
۵۶
وصف جناب شیر الٓہی محال ہے
انسان ہے اوسمین پر صفت ذوالجلال ہے
مستجمع جمیع صفات و کمال ہے
یمن قدم سے کفر صنم برطرف ہوا
کیا ذات تھی کہ کعبے کو جس سے شرف ہوا
۵۷
خالق نے اپنے نور سے پیدا کیا اوسے
الحق جہان سے پاک و مبرّا کیا اوسے
عالم مین اپنے علم کا دریا کیا اوسے
ادنے یہ پرورش ہے کہ اعلا کیا اوسے
جسطرح لاشریک لہ حق کی ذات ہے
ویسا ہی بے مثال یہ عالی صفات ہے
۵۸
اور حال یہ عبادت حیدر کا ہے رقم
حمد خدا سوا نہ گذرتا تھا کوئی دم
پڑہتا تھا جب نماز وہ شاہنشہِ اُمم
خوفِ خدا سے کانپتا تھا سر سے تا قدم
احوال تھا یہ سجدے مین اوس خوشخصال کا
ہوتا تھا فاطمہ کو گمان انتقال کا
۵۹
ہر روز روزہ رکھتا تھا وہ سرور عرب
ذکر خدا مین کٹتی تھی روکر تمام شب
دنیا مین تھی پر اونکو نہ دنیا کی تھی طلب
فرماتے تھے یہ آتا تھا وقتِ نماز جب
مین کیا ہون بندگی ہے مری کس شمار مین
عاجز ہون مین عبادت پروردگار مین
۶۰
پوشاک تھی نہ اور بخیر کہنہ پیرہن
سو وہ بھی اسلیے تھا کہ ہوگا وہی کفن
ڈہانکا کبھی نہ قاقم و منجاب سے بدن
یا انتظار مرگ تھا یا خوفِ ذوالمنن
جب خانۂ خدا مین عبادت کو جاتے تھے
مانند بید عضو بدن تھرتھراتے تھے
۶۱
فرمان روائے خلق تھا ہر چند وہ انام
لیکن نمک سے کھاتا تھا نان جوین مدام
جُز نانِ جَو طعام بھی ناگوار تھے
دنکو تو روزہ دار تھے شب زندہ دار تھے
۶۲
زہد و ورع کا تھا مرد مولا پہ اختتام
تا زیست سیر ہوکے نہ کھایا کبھی طعام
ہر چند پادشاہ دو عالم تھا وہ امام
لیکن نمک سے کھاتے تھے نان جوین مدام
غم بیکسون کے حال پہ کھانے سے کام تھا
بھوکون کو آپ جاکے کھلانے سے کام تھا
۶۳
جب اہلبیت سامنے کھانے کو لاتے تھے
لذت کے کھانے شیر خدا کو نہ بھاتے تھے
اک قرص نان جو سے زیادہ نہ کھاتے تھے
ہوتا کوئی مُصر تو یہ رو کر سناتے تھے
اس خوف سے ہے دل مرا بیتاب سینے مین
مین کھاؤن اور ہو کوئی بھوکا مدینے مین
۶۴
ملتی تھی مُزد آب کشی جو بوقت شام
رانڈون کو جاکے اوسکا کھلا آتے تھے طعام
اندھون پہ اور غریبون پہ الطاف تھا مدام
فرماتے تھے جو پوچھتا مولا کا کیا ہے نام
کیا پوچھتے ہو عبد خداے قدیر ہون
جس طرح تم فقیر ہو مین بھی فقیر ہون
۶۵
گر پوچھتا کوئی کہ ہے گھر آپ کا کہان
کہتے تھے بے نشانونکا پوچھو نہ کچھ نشان
کُنج لحد سوا نہین اپنا کوئی مکان
کیا خاک گھر بنائے کوئی زیر آسمان
پابند کچھ نہین ہون کہ تکئے پہ سر رہے
دم بھر جہان زمین پہ جگہ پائی مر رہے
۶۶
یکسان تھا اونکے سامنے رخت نود کہن
اکثر لباس کہنہ ہی رہتا تھا زیب تن
سو سو جگہ سے ہوتا تھا پیوند پیرہن
یکتا تھا خاکساری مین وہ سر درِزمن
قربان بوتراب کے اس نام پاک پر
مسند کو اپنی چھوڑ کے سوتے تھے خاک پر
۶۷
افتادگی یہ تھی کہ نہین جسکی انتہا
اب سنئے مرتضیٰ کی سخاوت کا ماجرا
انگشتری رکوع مین سائیل کو کی عطا
سارا خراج ملک مین جسکی تھی بہا
کون اوس ولی حق سا سخی ہے جہان مین
جسنے قطار اونٹون کی بخشی اک آن مین
۶۸
سائیل نے عرض کی یہ سفر مین بانکسار
اک روٹی دیجیئے مجھے یا شیر کردگار
قمبر سے تب یہ کہنے لگے شاہِ ذوالفقار
بھوکے کو جلد سیر کراے عبد باوقار
عرض اوسنے کی جناب امام کبار مین
ہین روٹیان شتر پہ شتر ہین قطار مین
۶۹
قمبر سے تب یہ شیرِ خدا نے کیا کلام
وہ اونٹ کر دو اسکے حوالے مع طعام
عرض اوسنے کی وہ اونٹ مقدم ہے یا امام
جب وہ چلے تو چلتے ہین پیچھے شتر تمام
فرمایا گرچہ کم ہے یہ میری نگاہ مین
دے سب قطار اونٹونکی خالق کی راہ مین
۷۰
قمبر نے جلد اونٹون کی سائیل کو دی قطار
اور دور جاکھڑا ہوا اونٹون سے ایکبار
پوچھا سبب علیؑ نے تو بولا وہ باوقار
حضرت کا سجر جو دو سخاوت ہے بیکنار
ہے خوف اسکا گرچہ مین ہون کس شمار مین
مجھکو نہ بخشدیجیئے کہین اس قطار مین
۷۱
بہر وفائے نذر جو صائم ہوے امام
اور دن ہوا تلاوتِ قرآن مین تمام
مولا کو جَو کی روٹی بہم پہونچی وقت شام
سائیل پکارا در پہ یہ مولا کا لیکے نام
مین فاقہ کش غریب ہون تم حق کو شیر ہو
حاضر ہو کچھ تو دو کہ یہ محتاج سیر ہو
۷۲
اوس صاحب کرم نے سُنی جبکہ یہ صدا
وہ روٹی اپنے حصہ کی سائیل کو کی عطا
بنت نبی فضۂ و سبطینؑ مصطفاؐ
دے آئے اپنا حصہ بھی اور شکر حق کیا
پانی سے روزہ کھولا شہِ ذوالفقار نے
فاقے مین کاٹی رات ہر اک روزہ دار نے
۷۳
پھر سوم سے تھے دوسرے دن شیر ذوالجلال
افطار کرنے پائے نہ تھے پانچون خوشخصال
سائیل نے وقت شام پھر آکر کیا سوال
پھر بخشی نانِ جَو اوسے با رغبت کمال
تھا روز تیسرا کہ وہ آیا اوسی طرح
پھر پانچون صاحبون نے کھلایا اوسی طرح
۷۴
جسدن وہ تینون نہ رکے آخر ہوئے صیام
اور چوتھے دن بھی کچھ نہ میسر ہوا طعام
تھا فاطمہ کا ضعف سے لرزان بدن تمام
فاقون سے شیر حق مین نہ تھی طاقت کلام
مشکل تھا بولنا حسنؑ تلخ کام کو
غش آتے تھے حسینؑ علیہ السلام کو
۷۵
لب خشک رنگ زرد تھا اشکون سے چشم نم
اور بھوک سے لگا ہوا تھا پشت سے شکم
اونسے علیؓ یہ کہتے تھے بیٹا نہ کھاؤ غم
گو کھانا تین روز سے پہونچا نہین بہم
راحت ہے راہِ حق مین جو ہم رنج سہتے ہین
ہوتے ہین جو سخی وہی بھوکے بھی رہتے ہین
۷۶
گوتمپہ درد و رنج و الم کا وفور ہے
بہتر ہے وہ جو مرضیٔ رب غفور ہے
سائیل کو گرندیجیے ہمت سے دور ہے
بچپن سے بھوک پیاس کی عادت ضرور ہے
فاقون مین زخم تیغ و سنان تن پہ کھانے ہین
بیٹا ابھی بہت تمہین صدمے اوٹھانے ہین
۷۷
کیا غش پڑے ہو تکئے سے بیٹا اٹھاؤ سر
رازق کرے گا رحم اوسی پر رکھو نظر
زہرا نے تب علی سے کہا یون بچشم تر
کیا عمر ہے حسین کی یا شاہ بحر و بر
اسکی گر سنگی سے مرے دل مین درد ہے
آنکھون مین حلقے پڑ گئے ہین رنگ زرد ہے
۷۸
بچون کو بھوک پیاس مین آتا نہین قرار
مادر سے روٹی مانگتے ہین روکے بار بار
اس صبر پر حسینؓ کے ہو فاطمہؓ نثار
بھوکا رہا ہمارے برابر یہ گلعذار
کیونکر خدا نہ ہوئے گا خوش اسکی باتون سے
سائیل کو روٹی دوڑ کے دی تھی ہاتھون سے
۷۹
زہرا سے تب یہ روکے لگے کہنے مرتضا
صابر مرا حسینؑ ہے ایوبؑ سے سوا
سائیل کو روٹی دینے کا اسکے عجب ہے کیا
صبر اسکا تا بہ حشر ہر اک کو رولائے گا
یہ وہ ہے تین روز جو پانی نہ پائے گا
۸۰
فرمایا فاطمہؓ نے کہ اے شیر ذوالجلال
میرا حسینؓ بھوک سے ہے اب بہت نڈہال
فاقے سے تین دن کی ہے صاحب یہ نونہال
زہرا سے ابتو دیکھا نہین جاتا اسکا حال
بچون کی میرے فاقہ کشی پر نظر کرو
بیٹھے ہو کیا رسول خدا کو خبر کرو
۸۱
زہرا یہ کہہ رہی تھین علی سے بحال زار
تشریف لائے اتنے مین محبوب کردگار
تعظیم کو نبیؐ کے اوٹھے شاہ ذوالفقار
پر کانپتے تھے پانون نقاہت تھی آشکار
زار و نحیف بنت رسالتؐ پناہ تھی
فاقون سے دونو بیٹون کی حالت تباہ تھی
۸۲
بچون کا حال دیکھکے گھبرا گئے رسولؐ
فرمایا مرتضیٰ سے کہ اے شوہر بتول
مُرجھائے آج کیون ہین یہ میرے چمن کے پھول
روداد سب علی نے کہی بادل ملول
غم سے رہی نہ تاب شہِ مشرقین کو
روئے گلے لگا کے حسنؑ اور حسینؑ کو
۸۳
پھر فاطمہؑ کو چھاتی سے لپٹا کر یہ کہا
اے میری فاقہ کش تری غربت کے مین فدا
سنتا ہون تین دن ہوے کھانا نہین ملا
افسوس تیرے حال سے مین بیخبر رہا
پھر بولے اے خدا مرے فرزند مرتے ہین
فاقے سے تین تین دن انپر گذرتے ہین
۸۴
تدبیر مین طعام کے تھے سیّد انام
جو آئے جبرئیل امینؑ باصداحترام
آیات ہل اتے کو دیا اور کیے کلام
راضی ہے مرتضیٰ سے بہت رب ذوالکرام
فاقے کئے جو راہِ خدائے قدیر مین
آیا ہے سُورہ مدح جناب امیرؑ مین
۸۵
جبریل سے یہ مشدہ محمدؐ نے جب سُنا
درگاہِ حق مین شکر کا سجدا ادا کیا
فرط خوشی سے سرخ ہوا روے مرتضا
رکھکر زمین پہ سر کو بصد عجز یہ کہا
بندے پہ کیا عنایت پروردگار ہے
یہ ایک مشتِ خاک کا عزّو وقار ہے
۸۶
مین کیا ہون مجسے کونسا ایسا ہو عمل
بھوکا اگر رہا تو نہین فخر کا محل
بخشا اوسی نے صبر کہ آیا نہین خلل
لا انتہا ہے رحمت معبودِ لم یزل
دے سکتا تھا مین رزق یتیم و اسیر کو
اوسنے دیا تو مین نے کھلایا فقیر کو
۸۷
ہمت اوسی نے دی یہ سخاوت اوسی نے دی
فاقون مین مجھکو صبر کی طاقت اوسی نے دی
قوت اوسی نے بخشی شجاعت اوسی نے دی
اس عبد خاکسار کو عزت اوسی نے دی
لطف و کرم نے محرم راز خفی کیا
اپنے حبیب کا مجھے اوسنے وصی کیا
۸۸
ادنے سایہ سخاوتِ حیدرؑ کا ہے بیان
عالم پہ جرأتِ اسد اللہ ہے عیان
مشہور ہے وہ ناصر پیغمبرؐ زمان
کمین فتح اہل کفر کی کیا کیا لڑائیان
جتنے دلاوران جہان اور دلیر تھے
شیر خدا کی ضرب کی دہشت سے زیر تھے
۸۹
خیبر مین جب وہ شیر ہوا گرم کارزار
کس زور سے چلی سر مرحب پہ ذوالفقار
ہر چند وہ شقی بھی تھا یکتائے روزگار
پر کب وہ روک سکتا تھا دست خدا کا وار
جوش وفا تھا عاشق رب جلیل کو
دو کرکے اوسکو کاٹا پر جبرئیل کو
۹۰
کس طرح ذوالفقار کی بُرش کی ہو ثنا
حرفون سے حرف لکھنے مین ہوجاتے ہین جدا
ہر معرکے مین وہ نظر آتی تھی شکل لا
یعنی نہین علی کے سوا کوئی لافتا
اغراق کچھ نہین ہے یہ تشبیہ ٹھیک ہے
ظاہر یہ اوس سے ہے کہ خدا لا شریک ہے
۹۱
بدر و حنین و کعبہ و خندق سے تا اُحد
ہر جنگ مین علیؑ نے محمدؐ کی کی مدد
دستِ خدا کا وار کسی سے ہوا نہ رد
اس ادّعائے راست پہ ہے لافتا سند
بُرّش بھی ذوالفقار کی قاطع دلیل ہے
ابتک دو نیم جس سے پرِ جبرئیلؑ ہے
۹۲
بارہ برس کی عمر مین قوت تھی اسقدر
خیبر کا در اُکھاڑ لیا اور کیا سپر
دی ہے کتب مین اہل تواریخ نے خبر
چالیس من کا حلقہ تھا ہفتا دمن کا در
شیر خدا نے زور امامت دکھا دیا
خندق پہ پُل نہ تھا سو اُسے پُل بنا دیا
۹۳
اوس پُل سے اُترے جبکہ جوان آٹھ نو ہزار
تکبیر کہکے بولا اک مرد باوقار
قائم ہوا پہ ہین قدم شاہِ ذوالفقار
بولے نبیؐ ہوا پہ سمجھو نہ زینہار
خیبر کا در ہے دست امامِ جلیل پر
قائم ہین دونون پاؤن پر جبرائیل پر
۹۴
مشہور ہے جہان مین جنگ اُحد کا حال
جسوقت اہل کفر کی کثرت ہوئی کمال
فوجِ رسول بھاگ گئی سب دم جدال
محبوب ذوالجلال کو تب آگیا جلال
پھر کر ادھر اودھر جو نظر کی عتاب مین
غیر از علیؑ کسی کو نہ پایا رکاب مین
۹۵
احمد پہ تھا ہجوم سپاہ منافقین
تھی ہاتھ مین کھینچی ہوئی ہر اک کے تیغ کمین
ڈر سے علیؑ کے پر کوئی آتا نہ تھا قرین
پتھر نبیؐ کو مارتے تھے سنگدل لعین
زخمی جو یک بیک لب معجز نما ہوا
دُرج دہن سے گوہر دندان جدا ہوا
۹۶
آلودہ خون مین جب ہوے محبوبؐ کردگار
ناقہ بڑہا کے آپ کیا عزم کار زار
اوسدم نہ مرتضیٰؑ کو رہی طاقت قرار
کھینچی خدا کے شیر نے جھنجھلا کے ذوالفقار
دہشت سے الامان کی فلک تک صدا گئی
گاہے زمین زمین کے تلے تھرتھرا گئی
۹۷
چمکی دم بزد جو وہ تیغ شعلہ ور
روحین تنون کو چھوڑ کے بھاگین سوے سقر
اللہ رے تیغ ضرب علیؑ رُخ کیا جدہر
روئین تنون کی لوٹتے پائے زمین پہ سر
نصرت خدا تھی جرأت و ہمت نثار تھی
لاسیف ولافتا کی فلک پر پکار تھی
۹۸
آتے تھے اہل کفر محمد پہ فوج فوج
دریائے حرب چار طرف مارتا تھا موج
دونا تھا ذوالفقار کا اوس معرکہ مین اوج
ہر فرد کو بھگاتا تھا خیرالنسا کا زوج
آئے نظر نہ وہ جنہین عزم مصاف تھا
حملہ نہ ہوچکا تھا کہ میدان صاف تھا
۹۹
خندق مین جب شروع ہوئی مصطفےٰ سے جنگ
تھی ابن عبددو کی شجاعت سے فوج دنگ
مشہور ہے وہ بحر شجاعت کا تھا نہنگ
دو چار سو سے سامنا کرنا تھا اوسکو ننگ
مُنہ پھیرتا نہ تھا وہ کسی کارزار سے
لڑتا تھا معرکے مین اکیلا ہزار سے
۱۰۰
آئی نظر جو فوج رسول خدا کی شان
اوسنے بھی اپنی فوج کو کہلوا دیے نشان
کفار مستعد ہوے  نیزون کو تان تان
آگے بڑہا جلو مین کئی سو لیے جوان
مشہور خلق معرکۂ آرائے رزم تھا
محبوبؐ حق کے قتل کا کافر کو عزم تھا
۱۰۱
رکھے ہوئے تھا خود کلان فرق نحس پر
برمین زرہ تھی کاندھے پہ تھا گزرگاؤ بر
تھی پشت سے لگی ہوئی اک آہنی سپر
لنگر یہ تیغ مین کہ گرے کوہ سے گذر
سب گھوڑون سے بلند و قوی راہوار تھا
اک دیو تھا کہ کوہ کے اوپر سوار تھا
۱۰۲
پڑھتا ہوا رجز جو بڑہا وہ پے نبرد
اصحاب مصطفےٰ ہوئے دہشت سے اوسکے زرد
تھا لاف زن رسول کا جو ہو شریک درد
صف سے نکل کے آئے مرے سامنے وہ مرد
طاری تھا خوف فوج پہ اوسکے بیان سے
نکلا نہ کوئی جنگ کو اُس پہلوان سے
۱۰۳
اصحاب سے نبی نے یہ اوسدم کیا خطاب
دیوے زبان تیغ سے اسکو کوئی جواب
سب سرنگون تھے ڈر سے نہ تھی بولنے کی تاب
آخر بڑھے پرے سے امام فلک جناب
کی عرض مصطفےٰ سے کہ کیا انتظار ہے
بندہ رضائے حرب کا امیدوار ہے
۱۰۴
کی عرض ہاتھ جوڑ کے حیدرؑ نے تین بار
محبوب حق نے پر نہ دیا اذن کارزار
نزدیک تھا کہ فوج محمدؐ کرے فرار
سلمان نے عرض کی کہ فدا ہو یہ جان نثار
سربر نہ ہوگا کوئی جوان اس جوان سے
نکلے گی ذوالفقار نہ جب تک میان سے
۱۰۵
یہ سُنکے آبدیدہ ہوئے شاہِ بحر و بر
اپنے عمامے کو کیا حیدرؑ کا تاج سر
پہنائی اپنے تن کی زرہ اونکے جسم پر
ہاتھون سے اپنے باندھی یداللہ کی کمر
حفظ خدا علیؑ ولی کی سپر ہوئی
قبضے مین ذوالفقار کلید ظفر ہوئی
۱۰۶
رخصت نبی سے ہوکے جو وہ شیر حق چلا
پڑھتے تھے روکے آیۂ نصرت کو مصطفا
قبلے کو ہاتھ اوٹھا کے یہ کرنے لگے دعا
تو مرتضیٰ علی کا نگہبان ہو اے خدا
بیتاب ہون یہ میری دعا مستجاب ہو
عمر ابن عدود پہ علیؑ فتحیاب ہو
۱۰۷
مجھسے بروز عید عبیدہ کو لے لیا
حمزہ کو تونے مجھسے اُحد مین کیا جدا
یہ ابن عم ہے قوت بازوئے مصطفاؐ
اسکے سوا کوئی مرا ناصر نہین رہا
شرمندگی نبیؐ کو نہوئے بتول سے
اسکو جدا نہ کیجیو اپنے رسول سے
۱۰۸
یا رب یہ تیرا بندۂ طاعت گزار ہے
یارب یہ روزہ دار ہے شب زندہ دار ہے
عابد ہے متقی ہے یہ اور خاکسار ہے
یہ تیرے نام پاک پہ دل سے نثار ہے
دنیا بہت ذلیل ہے اِسکی نگاہ مین
جان اپنی صرف کرتا ہے یہ حق کی راہ مین
۱۰۹
کرتے تھے یان نبیؐ یہ مناجات بار بار
پہونچا خدا کا شیر بمیدان کارزار
پڑھکر رجز کو ہاتھ مین تولی جو ذوالفقار
نصرت نے چومے پانون شجاعت ہوئی نثار
خادم کوئی جلو مین تھا نہ راہوار تھا
اُسدن پیادہ پا شہِ دلدل سوار تھا
۱۱۰
عمر ابن عبدود سے یہ کی پہلے گفتگو
اقرار کر الٰہ کی وحدانیت کا تو
پیر و نبیؐ کا ہو کہ زیادہ ہو آبرو
یا ترک کر محار بہ احمد سے اے عدو
ڈر قہر حق سے درپے جنگ و جدل نہو
تا انتظام دین نبی میں خلل نہو
۱۱۱
ہنسکر علیؑ سے بولا یہ وہ نطفۂ حرام
مین نے کبھی سُنے نہین اسطرح کے کلام
واقف ہین میرے زور و شجاعت سے خاص و عام
لڑکے سے کیا لڑون کہ یہ ہے ننگ کا مقام
ناحق تو جان دینے کو آیا ہے آپ سے
پھر جاکہ دوستی ہے مجھے تیرے باپ سے
۱۱۲
آشفتہ ہوکے کہنے لگے مرتضےٰ علی
ہوتی نہین ہے مومن و کافر مین دوستی
تو دشمنِ خدا و محمدؐ ہے اوشقی
کردونگا ایک حملے مین تجھکو فنا ابھی
حیدر ہون ابن عم رسالتؐ پناہ ہون
لڑکا بخانیو کہ مین شیر الٰہ ہون
۱۱۳
آکر غضب مین گھوڑے سے کودا وہ بدیسر
پے کرکے اسپ کو ہوا حضرت پر حملہ ور
دو ٹکڑے ہوتا پڑتی جو وہ ضرب کوہ پر
حیدرؑ نے پھر دفع ضرر سر پہ لی سپر
اوس ضرب سے دو نیم علیؑ کی سپر ہوئی
سر پر لگا جو زخم جبین خون سے تر ہوئی
۱۱۴
یون دوڑ کر علی نے کیا اوسپہ اپنا وار
آجائے شاہباز کے پنجے مین جون شکار
ضربت کے روکنے کی عدو کو ملی نہ بار
بجلی سی بس چمک کے گری سر پہ ذوالفقار
اتنا تو مُنہ سے فوج کو نکلا غضب ہوا
ثابت نہ ایک پر تھا کہ دو ٹکڑے کب ہوا
۱۱۵
تکبیر کی علیؑ نے جو میدان سے دی صدا
محبوب حق نے شکر کا سجدہ ادا کیا
روح الامین نے آکے پس از تہنیت کہا
ضرب علی کی کرتا ہے تعریف کبریا
کس تیغ مین یہ ضرب ہے کس مین یہ زور ہے
گر دونپہ تہنیت کا فرشتون مین شور ہے
۱۱۶
اتنے مین فتح کرکے پہرے شاہ بحر و بر
ڈالا قدم پہ اسپ نبی کے عدو کا سر
حیدرؑ کو پیار کرنے لگے سید البشر
فرمائی یہ حدیث زبان سے پکار کر
جس سے خدا خوشی ہے علی کی وہ حرب ہے
افضل عبادت دوجہان سے یہ ضرب ہے
۱۱۷
آیا نظر جو زخم سر مرتضےٰ علیؑ
پٹی سے اوسکو باندھ کے روئے بہت نبیؐ
فرماتے تھے  مین آہ کہاں ہونگا اوس گھڑی
زخمی کریگا جب تجھے سجدے مین اک شقی
لوٹے گا تو جو خانۂ پروردگار مین
تڑپے گی میری روح مقرر ضرار مین
۱۱۸
اے  مومنو شجاعت حیدر کا تھا یہ حال
کامل تھا صبر و شکر مین بھی شاہ خوشخصال
دنیا سے جبکہ اوٹھ گئے محبوب ذوالجلال
حق مرتضےٰ سے غضب لگے کرنے بدخصال
آزار پہونچے خلق سے راحت کے دن گئے
تھے چند نخل باغ فدک کے وہ چھن گئے
۱۱۹
روتے تھے مصطفےٰ کو علیؑ گھر مین زار زار
تھین فاطمہ فراق مین بابا کو بیقرار
سر پیٹتے تھے دونون محمدؐ کے گلعذار
مادر کے ساتھ روتی تھی زینبؓ جگر فگار
ماتم تشین تو گھر مین وہ باب علوم تھا
اور غاصبون کا درپہ علیؑ کے ہجوم تھا
۱۲۰
ظالم پکارتے تھے یہ در کو ہلا ہلا
آگھر سے باہر اے پسر عم مصطفاؐ
کہتا تھا کوئی درگذر اسدم نہین روا
دروازہ آگ لاکے جلا دو بتول کا
جلد ہی پکڑ کے خویش پیمبر کو لے چلو
رسّی گلے مین ڈال کے حیدر کو لے چلو
۱۲۱
جو چاہتے تھے کہتے تھے آپس میں وہ شقی
زانو پہ سر جھکائے ہوئے سنتے تھے علیؑ
فرماتے تھے بتول جو گھبرا کے روتی تھی
مین کیا کرون کہ صبر کو ہین کہہ گئے نبیؐ
شعلوں کو ہم تو آتش دل کے بجھائینگے
اور اہل نار گھر کو ہمارے جلائینگے
۱۲۲
روتی تھی گھر مین باپ کو زہراؑ مثال ابر
سمجھاتے تھے علیؑ پہ نہ آتا تھا اوسکو صبر
تھا ظالمون مین شور کہ کھودو نبیؐ کی قبر
فرماتے تھے علیؑ کہ گوارا نہین یہ صبر
کھینچون گا اب خدا کی قسم ذوالفقار کو
مین کھودنے ندونگا نبیؐ کے مزار کو
۱۲۳
گھرمین جناب فاطمہؓ سے جب سنا یہ حال
اوس پے پدر نے کھول دیے اپنے سر کے بال
چلاتی تھی پیٹ پیٹ کے چھاتی بصد ملال
کیون کھودتے ہو مرتد محبوب ذوالجلال
ایذا ندو مرے پدر ناتوان کو
تربت سے کیون نکالتے ہو بابا جان کو
۱۲۴
دروازہ توڑنے لگے جسدم وہ اہل شر
سر پیٹتی ہوئی گئین زہراؑ قریب در
چلائین ظالمو نہین تمکو خدا کا ڈر
مین فاقہ کش ہون بیکس و مظلوم و بے پدر
یہ کس کا گھر ہے آگ سے جسکو جلاتے ہو
ماتم مین ہون پدر کےک مجھکو کیون رُلاتے ہو
۱۲۵
کل مر گیا ہے باپ مرا سرور عرب
مین جانتی تھی پُرسے کو آئے ہوئے سب کے سب
سو تمتو گھر جلاتے ہو زہراؑ کا ہے غضب
سر کو خدا کے سامنے مین کھولتی ہون اب
آزار دو نہ بنت رسالت پناہ کو
گھر سے نجانے دونگی مین شیر الٰہ کو
۱۲۶
در توڑ کر جو گھر مین لگے آنے اشقیا
پٹ کو پکڑ کے ہاتھون سے زہراؑ نے یہ کہا
گھر مین نہ آئیو مرے سر پر نہین ردا
مین مصطفاؐ کی بیٹی ہون پردہ رکھو مرا
یہ سُنکے ضد سے خوف خدا بھی بھُلا دیا
دروازہ فاطمہؓ پہ شقی نے گرا دیا
۱۲۷
اک آہ کرکے گر پڑی زہراؑ بروے خاک
محسن تڑپ تڑپ کے شکم مین ہوا ہلاک
باندہا رسن سے کس کے گلوئے امام پاک
کر ڈالا مصطفےٰ کے نوشتہ کو چاک چاک
زہراؑ کا رنگ چوٹ کے صدمے سے زرد تھا
بستر پہ لوٹتی تھین یہ پہلو مین درد تھا
۱۲۸
محسن کے غم مین کرتی تھین یہ بین دل خراش
پیدا نہ ہونے پاے کہ دیکھے تمہاری لاش
گہوارے کی تمہاری لیے مان کو تھی تلاش
تم جیتے داری خلق مین مرتی بتول کاش
بیٹا لحد مین سوئے کہان تمکو پاؤن مین
کُرتے جو سی کے رکھے ہین کسکو پہناؤن مین
۱۲۹
اکدن بھی دودھ مان کا نہ صدقے گئی پیا
تم بھی گواہی دیجو کہ مجھپر ہوئی جفا
محسنؑ تمہاری بیکسی کے مان ہوئی فدا
افسوس تمنے کہائی نہ دنیا کی کچھ ہوا
محشر مین تمکو ہاتھون کے اوپر اٹھاؤنگی
یہ ہلوے شکستہ خدا کو دکھاؤن گی
۱۳۰
اعدائے دین نے آکے جلایا نبیؐ کا گھر
پہلوئے فاطمہ پہ گرایا ستم سے در
بولے نہ مُنہ سے کچھ شہِ خیبر شکن مگر
شکوہ کیا نہ ہاتھ رکھا ذوالفقار پر
کیا کیا نہ شیر حق پہ مصیبت گذر گئی
بی بی بتول سی اسی صدمے مین مر گئی
۱۳۱
اسپر بھی ظالمون نے نہ کھینچا ستم سے ہات
گذری مہِ صیام کی اونیسوین جو رات
مسجد مین مرتضیٰؑ گئے گھر سے پئے صلوات
قتل علی کی گھات مین تھا اک زبون صفات
پایا جو محو بندگی بے نیاز مین
تلوار روزہ دار کو ماری نماز مین
۱۳۲
سر پیٹنے کی جاہے غلامان مرتضا
آقا کی گوش دل سے مصیبت سنو ذرا
ایسا کریم ایسا سخی ایسا پیشوا
بیجرم حق کے سجدے مین مجروح ہو گیا
نہلا دیا لہو مین شہِ ذوالفقار کو
فرصت ندی نماز کی اوس روزہ دار کو
۱۳۳
سجدے مین شیر حق کا دو پارا ہوا جو سر
اکبار کاپنے لگے مسجد کے بام و در
اُبلا لہو کہ ہوگئی محراب خون سے تر
اک زلزلہ سا بس ہوا نازل زمین پر
گردونپہ جبرئیل پکارا غضب ہوا
سجدے مین حق کے قتل امیر عرب ہوا
۱۳۴
افلاک پر علامت محشر ہوئی عیان
آتی تھی صاف قوم نبی جان کی فغان
اک شور تھا مہاجر و انصار کا وہان
سر پیٹ پیٹ کر یہی کر ڈالتے سبب بیان
پائین گے اب کہان شہِ بدر و حنین کو
ہے ہے کیا یتیم حسنؑ اور حسینؑ کو
۱۳۵
اس زور سے شقی نے لگائی ہے تیغ کمین
دو ٹکڑے ہوگیا ہے سرِ پاک تاجبین
خون مین تڑپ رہا ہے وہ مولائے مومنین
ہلتا ہے آسمان تزلزل مین ہے زمین
گھر مین خدا کے دھوم ہے فریاد و آہ کی
تھرا رہی ہے گور رسالت پناہ کی
۱۳۶
پہونچی جو گوش حضرت زینب نے یہ صدا
روکر جناب شپرؑ و شپیرؑ سے کہا
جاؤ خدا کے واسطے مسجد تلک ذرا
کہتا ے کوئی قتل ہوے شاہ لافتا
کسنے کیا شہید امام حجاز کو
بابا ابھی تو گھر سے گئے تھے نماز کو
۱۳۷
دوڑے یہ سُنکے جانبِ مسجد حسنؑ حسینؑ
دیکھا کہ خون مین لوٹتے ہین شاہ مشرقین
مسجد مین رو رہے ہین نمازی مشہور دین
سر اپنا پیٹنے لگے زہرا کے نورعین
غم سے کلیجے دونون کے سینے مین پھٹ گئے
چلا کے ہائے بابا کہا اور لپٹ گئے
۱۳۸
دونون کے ماتھے چوم کے حیدر نے یہ کہا
اے لاڈلو نہ رؤو جو ہونا تھا سو ہوا
دنیا کے رنج و غم سے مین واللہ چھٹ گیا
اب آج سے ستم کوئی مجھ پر نہ ہوئے گا
راحت کا سامنا ہے الم سے فراغ ہے
گر ہے تو بس تمہاری یتیمی کا داغ ہے 
۱۳۹
قدمونپہ آنکھین ملکے وہ کرتے تھے یہ بیان
ٹوٹی بس اب ہماری کمر ہائے بابا جان
نانا ہمارے سر پہ نہ جیتے ہین اور نہ مان
جاوینگے جس طرف نہ ملے گی ہمین امان
بیٹون کو قید غم سے چھڑاؤ تو خوب ہے
ساتھ اپنے ہمکو لیتے ہی جاؤ تو خوب ہے
۱۴۰
رؤوکہ روز قتل امیر عرب ہے آج
پیٹو کہ روز حشر ہے ضربت کی شب ہے آج
بزمِ غرا مین آکے نرونا غضب ہے آج
غم سے حسنؑ حسینؑ کی حالت عجب ہے آج
ہے ہے پدر پکار کے مسجد مین روتے ہین
سر ننگے ڈاڑھین مار کے مسجد مین روتے ہین
۱۴۱
حضرت کے زخمی ہونے کی پہونچی جو تھی خبر
ڈیوڑھی سے نکلی آتی تھی زینب برہنہ سر
ایک ایک سے یہ کہتی تھی سر پیٹ پیٹ کر
مسجد سے میرے باپ کی لادے کوئی خبر
تلوار کس نے ماری شہِ مشرقین کو
کس نے کیا یتیم حسنؑ اور حسینؑ کو
۱۴۲
لوگو ابھی تو گھر سے سدہارے تھے بابا جان
ہے ہے ابھی تو کہتے تھے مسجد مین وہ اذان
کیسا ستم ہوا مرے بابا پہ ناگہان
گرتا نہین زمین پہ کیون پھٹ کے آسمان
کس سے کہون نبیؐ ہین نہ احمد کی جائی ہے
مارا مرے پدر کو خدا کی دوہائی ہے
۱۴۳
ہے ہے ابھی تو تھے اُنھین ظالم ستا چکے
رسّی گلے مین باندھ چکے گھر جلا چکے
دروازہ فاطمہ کے شکم پر گرا چکے
ہجر بتول پاک مین کیسا رولا چکے
مارا دغا سے فاقہ کش و ناتوان کو
جینے دیا نہ ہاے مرے بابا جان کو
۱۴۴
زینبؑ یہ کہہ رہی تھین کہ ناگاہ غل ہوا
لاتے ہین زخمی باپ کو سبطین مصطفاؐ
زینب نے روتے دیکھکے لوگون کو یہ کہا
ٹوٹا نواسیون پہ فلک وامحمداؐ
روکر ملک یہ کہتے تھے عرش عظیم پر
خیبر شکن کو لاتے ہین ڈالے گلیم پر
۱۴۵
فریاد ہے کہ خانۂ زہرا ہوا تباہ
زخمی کیا وصیٔ محمدؐ کو بے گناہ
یہ کہکے لائے لاش کو پھر تابہ خوابگاہ
حضرت کی آنکھین بند تھین کرتے تھے آہ آہ
خون مین عبا تھی سُرخ جراحت مین درد تھا
مانند زعفران رخ پر نور زرد تھا
۱۴۶
سر گود مین لیے ہوے زینبؑ جو روتی تھی
دیتے تھے پیار کرکے دلاسا اوسے علیؑ
کہتے تھے روکے صبر کر اے میری لاڈلی
رونا بہت سا ہے تری تقدیر مین ابھی
بابا کے بعد بھائیون کے غم مین رؤوگی
جبتک جیوگی دونو کے ماتم میں رؤوگی
۱۴۷
حضرت کے گرد جمع تھے اصحاب باوفا
فرماتے تھے ہر ایک سے آنسو بہا بہا
تمسے وصی رسولؐ کا ہوتا ہے اب جدا
وہ پوچھ لیوے آج جسے جو ہو پوچھنا
غم مین ہمارے خاک سرون پر اوڑاؤگے
کل خویش مصطفےٰؐ کو نہ دنیا مین پاؤگے
۱۴۸
کی روکے صعصعہ بن سوحان نے عرض تب
خاطر مین چند مسئلے تھے یا شہِ عرب
جب چاہا اون کو پونچھون تو مانع ہوا ادب
دیتے ہین حکم آپ تو کرتا ہون عرض اب
خادم امیدوار ہے اسکے جواب کا
آدم کا مرتبہ ہے سوا یا جناب کا
۱۴۹
سر کو جھکا کے شیر خدا نے دیا جواب
آتا ہے مجھکو اپنی ثنا کرنے سے حجاب
گندم کے کھانے سے وہ ہوے مورد عتاب
مینے بغیر منع کیا اوس سے اجتناب
فاقون مین شکر حق سے زبان آشنا رہی
نان جَوین ہمیشہ علیؑ کی غذا رہی
۱۵۰
کی عرض روکے اوسنے کہ پاشا و لافتا
رتبہ زیادہ آپکا ہے یا کہ نوحؑ کا
فرمایا جبکہ امت سرکش نے کی جفا
کی حق مین اونکی نوحؑ سے صابر نے بددعا
باندہا ستمگرون ے گلا ریسمان سے
مینے دعائے بد نہ کبھی کی زبان سے
۱۵۱
اور دوسرے سعید نہ تھا نوحؑ کا پسر
کافر رہا صدا نہ ہوا دین سے بہرہ ور
میرے پسر رسول کے ہین پارۂ جگر
یہ دونون لعل عرش الٰہی کے ہین گہر
سردار اہل خلد ہین عالی مقام ہین
نانا نبی ہین باپ امام آپ امام ہین
۱۵۲
پھر اوسنے عرض کی کہ غلام آپ پر نثار
قدر آپکی سوا ہے کہ موسے کا اقتدار
فرمایا اون کو جب یہ ہوا حکم کردگار
فرعون پاس جاکے کرو حال آشکار
کی عرض خوف یہ ہے کہ جیتا نہ آؤن مین
گر حکم ہو تو بھائی کو بھی لیکے جاؤن مین
۱۵۳
مجھسے رسول پاک نے جسدم کہی یہ بات
ہان جاکے اہل کعبہ مین پڑھ سورۂ برات
تھے جمع وہان بہت سے صنادید بد صفات
لایا بجا مین حکم شہنشاہِ کائنات
سورہ پڑہا برات کا اس غر و شان سے
آئی تھی آفرین کی صدا آسمان سے
۱۵۴
جب طور پر عصا ہوا موسیٰ کا اژدہا
موسیٰ پکڑ اسے یہ ہوا حکم کبریا
وہ ڈر گئے یہ تھا بشریت کا مقتضا
غیر از خدا کسی سے کبھی مین نہین ڈرا
حیدرؑ لقب ملا مجھے طفلی کے عہد مین
دو اونگلیون سے چیرا ہے اژدر کو مہد مین
۱۵۵
عیسےٰ کو اوسنے پوچھا تو مولا نے یہ کہا
مادر ہین اونکی حضرت مریم پارسا
جب درد وضع حمل اونھین کعبے مین ہوا
آئی ندائے غیب کہ باہر یہان سے جا
یہان کوئی امر غیر عبادت روا نہین
طاعت کی یہ جگہ ہے ولادت کی جا نہین
۱۵۶
اور وقت آیا میری ولادت کا جس گھڑی
مادر مری دعا کے لیے کعبے مین گئی
باہر سے فاطمہؑ کو صدا یہ کسی نے دی
آ اندر آ تو کعبے مین اے مادر علیؑ
مریمؑ سے مرتبہ ترا اسدم زیاد ہے
تو ہے کنیز خاص علیؑ خانہ زاد ہے
۱۵۷
یہ کہتے تھے کہ شیر خدا کو غش آگیا
پردے کو پاس آن کے زینب نے یہ کہا
بھائی حسینؑ لوگون سے اتنا کہو ذرا
گھر اپنے جاؤ وقت ملاقات ہوچکا
آتے ہین غش پہ غش شہِ کون و مکان کو
جی بھرکے دیکھنے دو ہمین بابا جان کو
۱۵۸
روتے ہوئے وداع ہوئے شہِ کے دوستدار
زینب بلائین لیکے لگی رونے زار زار
بیٹون سے تب یہ کہنے لگے شاہِ ذوالفقار
آؤ مرے قریب کہ ہے وقتِ احتضار
یہ سُنکے روتے روتے دم اونکے اولٹ گئے
بارہ پسر علیؑ کے قدم سے لپٹ گئے
۱۵۹
روئے علیؑ حسنؑ کو گلے سے لگا لیا
اور ہاتھ اون کے ہاتھ مین نو بیٹون کا دیا
عباس نامدار کے حق مین نہ کچھ کہا
چپکے کھڑے تھے سامنے اور رنگ زرد تھا
پاس ادب سے باپ کو کچھ کہہ نہ سکتے تھے
مان اونکو دیکھتی تھی وہ مُنھ ماں کا تکتے تھے
۱۶۰
ام النبین قدم پہ گری کھولے سر کے بال
کی عرض یا علیؑ ولی شیر ذوالجلال
عباسؑ سے ہے خاطر اقدس پہ کچھ ملال
لونڈی ہون مین غلام ہے حضرت کا میرا لال
رہتا یہ خدمت حسنؑ خوش صفات مین
ہاتھ اس غلام کا نہ دیا اونکی ہات مین
۱۶۱
ام النبین سے روکے علی نے کہی یہ بات
دنیا حسن کے ہاتھ مین کیونکر مین اُسکا ہات
شیدا ترے پسر کا ہے شپیر خوش صفات
اور عاشق حسینؑ ہے عباسؑ نیکذات
شانِ بہادری ہو ترے نور عین مین
اسکا ازل سے ہاتھ ہے دست حسینؑ مین
۱۶۲
عباسؑ کو بُلا کے گلے سے لگا لیا
ہاتھ  اوسکا دیکے ہاتھ مین شپیرؑ کے کہا
اے لال یہ غلام تمہارا ہے باوفا
میری طرح سے پیار اسے کیجیو  صدا
آفت کا دن جو تجھکو مقدر دکھائے گا
اُس روز یہ غلام ترے کام آئے گا
۱۶۳
عباس سے کہا کہ سن اے میرے نونہال
تو ہے علی کا لال یہ ہے مصطفےٰؐ کا لال
رکھیو ہمیشہ خاطر شپیرؑ کا خیال
اسکا ملال احمد مرسل کا ہے ملال
پیش خدا بزرگ ہے رتبہ حسینؑ کا
مجھکو بھی پاسن رہتا ہے اس نورعین کا
۱۶۴
خدمت سے کیجو نہ کسی حال مین قصور
تو ایک مشت خاک ہے اور یہ خدا کا نور
دلبند فاطمہؑ کا ہے پاس ادب ضرور
جو اس کے دل سے دور ہے وہ ہے خدا سے دور
آقا کا ساتھ تادم مردن نچھوڑیو
سب چھوٹین پر حسینؑ کا دامن نچھوڑیو
۱۶۵
بچون سمیت جب یہ وطن سے کرے سفر
پہلے مرے حسینؑ سے تو باندھیو کمر
پہونچے جو کربلا مین یہ سلطان بحر و بر
خیمے کی چوکی شام سے تو دیجو تا سحر
روز نبرد معرکہ آرائی کیجیو
پانی ہوا سپہ بند تو ستائی کیجو
۱۶۹
بیٹون نے بہر غسل اتارا جو پیرہن
پیوند اوسکی دیکھکے رونے لگے حسنؑ
روکر کیا حسینؑ نے بھائی سے یہ سخن
مدت سے تھا گلے مین یہی جامۂ کہن
جو کہتا تھا کہ رختِ بدن چاک چاک ہے
کہتے تھے مشتِ خاک کی پوشاک خاک ہے
۱۷۰
معجز نما کو غسل جو دینے لگے پسر
پھرتا تھا آپ جسم مبارک ادھر اودھر
آیا تھا خلد سے کفنِ شاہِ بحر و بر
زہراؑ کے لال کہتے تھے سپر پیٹ پیٹ کر
بابا رسولِ پاک سے ملنے کو جاتے ہین
ہم خلعتِ اخیر پدر کو نہاتے ہین
۱۷۱
اوسوقت یہ حسنؑ سے کسی شخص نے کہا
نیلے نشان دوش پہ کیسے ہین جابجا
یہ سُنکے اہلبیتؑ مین رونیکا غل اوٹھا
بولے حسنؑ کہ راتون کو لیجاتے تھے صدا
اک دوش پر اناج فقیرون کے واسطے
اک دوش پر طعام اسپرون کے واسطے
۱۷۲
تابوت مین جو رکھ چکے فرزندِ ارجمند
دل سوزِ غم سے جلنے لگے صورتِ سپند
ڈالی ردائے سبز جو تابوت کر کے بند
آگے سے جب جنازہ ہوا خود بخود بلند
غل تھا جنازۂ شہِ مردانؑ روان ہوا
دیکھو ہوا یہ تختِ سلیمانؑ روان ہوا
۱۷۳
بیٹے جو گھر سے لیچلے تابوت باپ کا
ازواج مین علیؑ کے قیامت ہوئی بپا
غل پڑ گیا کہ ہائے علیؑ ہائے مرتضاؑ
ام النبین نکل پڑین گھر سے برہنہ پا
چلاتی تھی مجھے نہین صورت دکھاتے ہین
شہِ آلہ قبر مین سونے کو جاتے ہین
۱۷۴
گھر سے پسِ جنازہ سلطانِ بحر و بر
ساری زنانِ ہاشمیہ نکلین ننگے سر
زینبؑ پکارتی تھی کے بابا چلے کدھر
بیٹی نثار ہاے مرے فاقہ کش پدر
آتا ہے روز عید خوشی لوگ ہوئینگے
ہم منھ کو ڈھانپ ڈھانپ کے اس گھر میں روئینگے
۱۷۵
اور پیچھے اوس جنازے کے فضہ کا تھا یہ حال
خم تھا کمر مین اور کھلے تھے سفید بال
کہتی تھی پیٹ کر سرو زانو بصد ملال
۔۔۔۔۔ تباہ ہوگئے یا شیرِ ذوالجلال
۔۔۔۔۔ گا کوئی خاک کوئی سر پہ ڈالے گی
کس کس کو تم بغیر یہ لونڈی سنبھالے گی
۱۷۶
فضہ سے تب حسینؑ نے رو کر کیا کلام
چادر سے سر کو ڈھانپ یہ ہے صبر کا مقام
گھر سے کہین نکل نہ پڑین بیبیان تمام
در بند کرکے بازوے ام النبین کو تھام
صدمے سے باپ کے دل کلثوم پھٹ نہ جائے
زینبؑ کہین جنازے سے آکر لپٹ نہ جائے
۱۷۷
بازار مین جو کوفے کی پہونچے بچشم تر
اک شور تھا علیؑ نے جہان سے کیا سفر
بارہ پسر تھے ساتھ جنازے کے ننگے سر
جاتے تھے گرد وپیش زن و مرد نوحہ گر
مولا کے عدل و داد کے مذکور ہوتے تھے
بازاری سب دُوکانون سے اوٹھ اوٹھ کر روتے تھے
۱۷۸
سر اپنا پیٹ پیٹ کے چلاتے تھے فقیر
ہم لوگ مر گئے ترے مرنے سے اے امیرؑ
قیدی پکارتے تھے کہ اے کل کے دستگیر
اب کسکی راہ رات کو دیکھینگے یہ اسیر
کہتی تھین رانڈین خلق سے وارث گذر گیا
چلاتے تھے یتیم کہ باپ آج مر گیا
۱۷۹
کہتا تھا کوئی مر گیا احمدؐ کا جانشین
کہتا تھا کوئی ٹوٹ گیا آج رکنِ دین
دم سے ابو تراب کے تھی رونق زمین
افسوس بے چراغ ہوئی بزم مومنین
عالم کے سر کا تاج زمانے سے اوٹھ گیا
ہادی ہمارا آج زمانے سے اوٹھ گیا
۱۸۰
اب کون جاکے بھوکون کو کھانا کھلائے گا
بیوہ زنون کے کون دلاسے کو جائیگا
عالم مین کسکو رحم یتیمون پہ آئیگا
کون اب ہمین نماز جماعت پڑھائیگا
مارا لعین نے بیکسون کے کارساز کو
پائینگے اب کہان شہہ بندہ نواز کو
۱۸۱
اوش شور مین یہ فاطمہؑ کی آتی تھی صدا
بچے مرے یتیم ہوے وا مصیبتا
وارث نہ کوئی زینبؑ و کلثومؑ کا رہا
مان مرچکی تھی پہلے ہی بابا بھی مر گیا
بچون کو تھامتے ہین جو مان باپ ہوتے ہین
کیسے بلک بلک کے مرے لال روتے ہین
۱۸۲
بس آگے میر انیسؔ نہین طاقت رقم
ہے اشک ریز صفحۂ قرطاس پر قلم
طاری ہے شیعیان علیؑ پر ہجوم غم
کر تو دعا یہ حق سے کہ جب تک ہے دم مین دم
جاری زبان پر نہ کوئی اور حرف ہو
مداحی علیؑ مین مری عمر صرف ہو

سلام
۱
پڑا جو عکس تو ذرّہ بھی آفتاب بنا
خدا کے نور سے جسمِ ابو تراب بنا
۲
بنائے روضۂ سرور جو کربلا مین ہوئی
ملک پکارے کہ اب خلد کا جواب بنا
۳
جو آبرو کا ہے طالب تو کر عرق ریزی
یہ کشمکش ہوئی تب پھول سے گلاب بنا
۴
مرے گناہون کے دفتر کی برہمی کے لیئے
نئے سیاق سے بگڑا ہوا حساب بنا
۵
عمارتین تو بنائین خراب ہونے کو
اب اپنی قبر مین ادخا نما خراب بنا
۶
یہ مشتعل ہوئی سینے مین آتشِ غمِ شاہ
کہ آہ سیخ بنے اور جگر کباب بنا
۷
یہ غُل تھا دیکھکے دولھا دولہن کو خیمو مین
جو بیعدیل بنی ہے تو لاجواب بنا
۸
ہوا پہ کیون ہین تنک مایگان بحر فنا
جو پڑھ گیا کوئی قطرہ تو وہ حباب بنا
۹
فلک پہ نالۂ سوزان نے آگ بھڑکائی
دھوان جو آہ کا نکلا مری سحاب بنا
۱۰
ترے سلام مین ہے مرثیہ کا سارا لطف
انیسؔ نظم غم شہ مین اک کتاب بنا