MarsiyaeMarsiya
www.emarsiya.com
جلد دوم
مرثیہ میر انیس

1
مهر سپر عزّو شرافت ہے فاطمہؑ
شرح کتاب عصمت و عفت ہے فاطمہؑ
مفتاح باب گلشن جنت ہے فاطمہؑ
نور خدا ؤ آیۂ رحمت ہے فاطمہؑ
رتبے میں وہ زنان دو عالم کا فخر ہے
حوّا کا افتخار ہے مریم کا فخر ہے

2 
زہرؑا کو کیا خدا نے دیئے رتبۂ جلیل
خدمت گذار جن کے سرافیل و جبرئیل
اس سیدہ کا کوئی جہاں میں نہیں عدیل
جس کی کفیل فاطمہؑ اس کا خدا کفیل
ہے فوق اس کے مرتبہ کو مہر و ماہ پر
لکھا ہے نام فاطمہؑ عرش الہٰ پر

3
اللہ ری فاطمہؑ کی بزرگی زہے شرف
بابا ملا تو فخر رسولان ما سلف
شوہر ملا امیر عرب اور شہ نجف
اللہ نے حسینؑ و حسنؑ سے دیے خلف
دونوں امام خلق کے حاجت ردا ہوئے
مشکل کشا کے بیٹے بھی مشکل کشا ہوے

4
یاں اسے زباں خموش ادب کا ہے یہ مقام
کوثر سے منھ کو دھو لے تو لے فاطمہؑ کا نام
اے دل بجز درود نہ کچھ کیجیو کلام
اے کلک اپنے سر کو جھکا دے بہ احترام
کاغذ پہ پہلے سورۂ مریم کو دم کروں
تب فاطمہ کی عصمت و عفت رقم کروں

5
وہ فاطمہؑ کہ جو ہے سراپا خدا کا نور
پروانہ جس کے چہرۂ اقدس کی شمع طور
گر حور اس کو کہیئے تو ہے عقل کا قصور
اس کے قدم کی خاک ہے سرمہ برائے حور
کس کو ملا یہ رتبۂ اعلیٰ جہان میں
بھیجا خدا نے آیۂ تطہیر شان میں

6
اکثر زباں سے اپنی یہ فرماتے تھے نبیؐ
ہے فاطمہؑ کو حق نے بزرگی عطا وہ کی
پیدا اگر جہاں میں نہ ہوتا مرا وصی
دنیا میں پھر بتول کا ہمسر نہ تھا کوئی
جو سمجھے حور عقل کا اس کے قصور ہے
میں سایۂ خدا ہوں وہ خالق کا نور ہے

7
شمس الضحیٰ علیؑ ہیں تو بدر الرجیٰ ہے یہ
وہ جسم ہے تو جان و دل مصطفےٰ ہے یہ
بحر سخا علیؑ گہر بے بہا ہے یہ
عبد خدا ہے وہ تو کنیز خدا ہے یہ
زاہد ہیں حق پرست ہیں خوش خو ہیں نیک ہیں
دونوں خدا کے فضل سے رتبے میں ایک ہیں

8
دونوں کا ایک نور خدا سے ظہور ہے
طاہر ہیں ان میں رجس سے ہر ایک دور ہے
ہیں خاصگان حق ادب ان کا ضرور ہے
وہ نور چشم ہے تو یہ دل کا سرور ہے
ناری ہے جس نے دونوں کی خاطر ملول کی
ان کی خوشی خوشی ہے خدا اور رسوالؐ کی

9
حقا کہ فاطمہؑ کے فضائل ہیں بے شمار
دوزخ پہ اور خلد پہ اس کا ہے اختیار
لکھا ہے ہوگا عرصۂ محشر جو آشکار
اس روز ہوگی نور کے ناقے پہ وہ سوار
تابندہ ہوں گے لعل و زبرجد زنام میں
حوریں جلو میں ہوں گی ملک اہتمام میں

10
ہووے گا حق سے حکم شفاعت کا سر پہ تاج
قیمت نہ جس کی ہو سکے کونین کا خراج
ہوئے گی اس سے سب کو شفاعت کی احتیاج
غل ہو گا دیکھو مرتبۂ فاطمہؑ کو آج
کس دبدبے سے بیٹی پیمبؑر کی آتی ہے
سر کو سواری شافع محشر کی آتی ہے

11
آئیں گی اس شکوہ سے محشر میں جب بتول
اور جائیں گی بہشت میں وہ دلبر رسولؐ
دیکھیں گی شیعیان علیؑ کو جو دل ملول
ہوئے گا حکم حق کہ دُعا ہے تری قبول
کیا دیکھتی ہے فاطمہؑ کیا انتظار ہے
بخشش میں ان سبھوں کی ترا اختیار ہے

12
کر لیں گی یوں وہ اپنے غلاموں کو انتخاب
دانوں کو جس طرح سے چنے بھوک میں عقاب
کھولے گا چشم شوق سے خلد بریں کا باب
اس دم خطائیں شیعوں کی ہو جائیں گی ثواب
خنداں پھریں گے سایۂ لطف رحیم میں
جنات عدن میں کبھی باغ نعیم میں

13
اب زہد و فقر فاطمہؑ کا کچھ سناؤں حال
فاقے پہ فاقے کرتی تھی اکثر وہ پر ملال
لاتے جو مزد آب کشی شیر ذوالجلال
تب جو منگا کے پستی تھی وہ نکو خصال
دولت سے کچھ غرض تھی نہ حشمت سے کام تھا
آٹھوں پہر خدا کی عبادت سے کام تھا

14
جز اک ردائے کہنہ نہ تھی دوسری ردا
اس میں بھی لیف خرما کے پیوند جا بجا
بستر سے تھا کبھی نہ تن پاک آشنا
فرش زمیں تھا خواب گہہ بنت مصؐطفٰے
دنیا میں جیتے جی کبھی راحت نہیں ملی
فاقوں میں گر ملی بھی تو نان جویں ملی

15
ناقل ہے اس حدیث کا مسلمان خوش سیر
مسجد سے ایک دن میں گیا فاطمہؑ کے گھر
فضہ نے آن کر یہ کہا تب قریب در
عریاں ہے پارۂ جگر سیّد البشر
کر لے حجاب کچھ ابھی آنا روا نہیں
بنت رسول پاک کے سر پر ردا نہیں

16
فضہ کو میں نے اپنی ردا دے کے یہ کہا
لے جا کے اوڑھ لیویں اسے اشرف النساء
بعد اس کے میں جو داخل بیت الشرف ہوا
دیکھا کہ چکی پیستی ہیں بنت مصطفا
محنت کشی کا رنج ہے اس حق شناس پر
ایک ہاتھ ہے حسینؑ پر اک ہاتھ آس پر

17
پیشانی پر عرق ہے کف دست ہے فگار
دیتی ہیں دودھ روتا ہے جب طفل شیر خوار
جاری زبان پاک پہ ہے حمد کردگار
پہلو میں مارے بھوک کے شپّر ہیں بے قرار
فرماتی ہیں نہ روؤ کچھ اس میں بھی راز ہے
واری خدا کریم ہے بندہ نواز ہے

18
زہرؑا کا حال دیکھ کے دل ہو گیا کباب
کی عرض فاطمہؑ سے یہ بادیدہؑ پر آب
اے دختر رسولؐ خدائے فلک جناب
ان محنتوں کی آپ کے دل میں کہاں ہے تاب
جو پیستی ہیں دودھ پسر کو پلاتی ہیں
فضّہ کے ہوتے آپ یہ ایذا اٹھاتی ہیں

19
فرمایا فاطمہؑ نے پس از شکر کردگار
اک دن تو فضہ کرتی ہے سب گھر کا کاروبار
اور کی ہے میں نے محنت یک روزه اختیار
ایذا ہو اس کو یہ نہیں منظور زینہار
گو میں محمدؐ عربی کی عزیز ہوں
حق کی کنیز وہ بھی ہے میں بھی کنیز ہوں

20
سلماں یہ سن کے جانب مسجد جوئے رواں
ایذائے فاطمہ کا نبی سے کیا بیاں
بے اختیار رونے لگے سرور زماں
دیکھا کبھی علیؑ کو کبھی سوئے آسماں
آنسو بھر آئے آنکھ میں شیر الہٰ کی
زہرا کی بے کسی پہ محمدؐ نے آہ کی

21
عصمت سرا میں روتے گئے شاہ لافتا
اک دم کے بعد آئے خوشی پیش مصطفا
پوچھا سبب نبیؐ نے خوشی کا تو یہ کہا
سوتی تھیں گھر میں فاطمہؑ جس وقت میں گیا
خادم بھی کوئی تھا نہ مرے نور عین کا
پر ہل رہا تھا آپ سے جھولا حسینؑ کا

22
چکی کے آس پاس کوئی تھا نہ مطلقا
گردش میں آپ صورت گردوں تھی آسیا
جو فخرو ہوتے جاتے تھے آٹا بھی گرتا تھا
تھی پیش روئے فاطمہؑ تسبیح کی صدا
سوتے میں شغل طاعتِ رب ودود تھا
دل میں خدا کی یاد تھی لب پہ درود تھا

23
کہنے لگے یہ سن کے رسولؐ فلک جناب
روزے سے آج فاطمہؑ ہے یا ابا تراب
تھی چکی پیسنے کی تن زار میں نہ تاب
چاہا یہ کبریا نے کہ آجائے اس کو خواب
غافل کیا بتول کو راحت کے واسطے
بھیجوا دیا فرشتوں کو خدمت کے واسطے

24
اکثر فرشتے آتے ہیں خیر النساء کے گھر
اکثر خدا بتول کی منگواتا ہے خبر
جھولے کو تو جھلاتے ہیں جبریل نامور
اور چکی پیستے ہیں سرافیل خوش سیر
میکال ذکر حق میں ہیں بدلے بتول کے
پیش خدا یہ رتبے ہیں بنتِ رسول کے

25
محتاج تھی مگر تھا سخاوت کا بھی یہ حال
فاقے میں در پہ اُن کے جس نے کیا سوال
دے آئیں کچھ نہ کچھ اسے جا کر وہ خوشخصال
دنیا کے مال کو نہ سمجھتی تھیں کچھ بھی مآل
سینے میں دل علائق دنیا سے پاک تھا
کوہ طلا بھی سامنے زہرؑا کے خاک تھا

26
کرتا ہے ایک راوئی شیریں سخن بیاں
تھے مسجد مدینہ میں پیغمبؐر زماں
اعرابی ایک آکے لگا کہنے ناگہاں
فاقے پہ فاقے کرتا ہوں اے شاہ انس و جاں
ایماں بھی لا چکا یہ فراغت نہیں مجھے
کپڑے بناؤں اتنی بھی طاقت نہیں مجھے

27
یہ سن کے آب دیدہ ہوئے شاہ کائنات
اصحاب با وفا سے نبیؐ نے کہی یہ بات
کچھ دیوے اس کو ہے کوئی ایسا نکو صفات
اٹھے سخن یہ سنتے ہی حلال مشکلات
سرتاج دیں نے اپنا عمامہ دیا اسے
حیدؑر کے بعد سعد نے جامہ دیا اسے

28
پھر ان سبھوں سے کہنے لگے سیّد انام
ایسا بھی ہے کوئی جو کھلاوے اسے طعام
سلماں نے ہاتھ جوڑ کے تب یہ کیا کلام
تحصیل تو شہ کرتا ہے اس کے لئے غلام
کوشش میں امر خیر کی جانا ثواب ہے
بھوکے کو کھانا لا کے کھلانا ثواب ہے

29
سلماں یہ کہہ کے واں سے گئے فاطمہؑ کے گھر
سائل کا حال عرض کیا سب بہ چشم تر
مخدومۂ جہاں نے کہا تب جھکا کے سر
غیر از خدا کسے ہے مرے حال کی خبر
فرزند میرے بھوک کی شدّت سے مرتے ہیں
مجھے پر تو تین روز سے فاقے گزرتے ہیں

30
محتاج خود طعام کو ہیں فخر انبیا
کرتے ہیں روز فاقہ کشی شاه لافتا
سائل سے آہ سخت خجالت ہے دوں میں کیا
بچوں کو غش ہے کانپتے ہیں میرے دست و پا
طاقت نہیں ہے اتنی کہ اٹھکر کھڑی ہوں میں
سجادے پر نماز میں گر گر پڑی ہوں میں

31
پر ہوں سخی کی بیٹی مجھے آتا ہے حجاب
یہ تو کبھی نہ ہو گا کہ سائل کو دوں جواب
خیر النساء خدا نے کیا ہے مرا خطاب
ہے شرم کی جگہ جو نہ ہوئے وہ بہرہ یاب
اب تک تو رد سوال کسی کا کیا نہیں
اس در پہ سائل آن کے خالی پھرا نہیں

32
مشہور ہے سخاوت محبوب ذوالجلال
فیاض ہے علی ولی شاہ خوش خصال
کیا جانے اجنبی مری فاقہ کش کا حال
دل میں کہے گا وہ مرا خالی گیا سوال
اک نان جو بتول نے مجکو عطا نہ کی
حاجت رواے خلق نے حاجت روا نہ کی

33
آخر اُتار کر سرِ پرنور سے ردا
سلماں سے زوجۂ اسد اللہ نے کہا
کر رہن یہ ردا مری اور جو شتاب لا
تا سیر ہو طعام سے اک بندۂ خدا
خالق نے کی ہے چادر رحمت عطا مجھے
کافی ہے سر پہ سایۂ لطف خدا مجھے

34
لے کر ردا کو حضرت سلماں ہوے رواں
شمعوں کے پاس جا کے کیا اس طرح بیاں
رکھ یہ ردائے دختر پیغمبرؑ زماں
جو دے کہ اک فقیر ہے زہرؑا کا میہماں
گھر میں جو کچھ نہ دینے کو پایا بتول نے
چادر گرد کو بھیجی ہے بنت رسولؐ نے

35
یہ سنتے ہی وہ رونے لگا اور یہ کہا
واللہ زہد یہ ہے یہ ہے ہمت و سخا
کس کا یہ حوصلہ ہے بجز بنت مصؐطفا
حقا کہ مصؐطفےٰ ہے فرستادۂ خدا
ناطق کلام حق ہے ثنائے بتول کا
توریت میں ہے ذکر ردائے بتول کا

36
یہ کہ کے اس نے رکھ لی وہ چادر بہ چشم تر
نور خدا سے ہوگیا روشن تمام گھر
ہر تار جوں خطوط شعاعی تھا جلوہ گر
لایا یہودی کلمۂ طیب زبان پر
بے دیں کو دم میں صاحب ایماں بنا دیا
کا فر کو اس ردا نے مسلماں بنا دیا

37
لے آیا جا کے کچھ رطب و جو وہ با یقیں
سلمان وہ لے کے بنت نبیؐ کے گیا قریں
جلدی سے لے کے دختر سلطان مرسلین
چکی میں پیسنے لگیں جو بادل حزیں
پر تھیں یہ ناتواں کہ بدن تھر تھراتا تھا
زہرؑا کو مارے ضوف کے غش پر غش آتا تھا

38
فاقے سے مارے ضعف کے بے حال تھے حسنؑ
چکّی کے پاس آ کے کیا ماں سے یہ سخن
بھوکوں پہ شکر ہے کہ ہوا فضل ذوالمنن
فاقے سے سنسناتا ہے اماں مرا بدن
دنیا میں لوگ کھاتے ہیں نعمت زمانے کی
دو دن کے بعد یاں ہوئی تدبیر کھانے کی

39
کہنے لگیں حسنؑ سے وہ بنت رسول حق
داری ہے اس طعام کا اک اور مستحق
ہونے سے دیر کے مرا ہوتا ہے رنگ فق
بھوکا وہ پھر نہ جائے یہی ہے مجھے قلق
کھا کے تمھارے حق میں جو سائل دعا کرے
ہے کیا عجب کہ حق تمہیں نعمت عطا کرے

40
سائل کا فاطمہؑ سے حسنؑ نے سُنا جو نام
کہنے لگا وہ سخت دل سیّد انام
سائل ہے میہماں تو نہ مانگیں گے ہم طعام
دیوے گا ہم کو اجر مرا رب ذوالکرام
لڑکے ہیں گو یہ آج تو محنت اٹھانے دو
ہو گا سواب ہم کو بھی چکّی پھرانے دو

41
کرتے کی آستین اُلٹ کر وہ خوش صفات
چھوٹا سا چوب آس کی جانب بڑہا کے ہات
جو پینے کو ہو گئے آمادہ ماں کے سات
لے کر بلائیں فاطمہؑ نے تب کہی یہ بات
جو پس چکے کڑھاؤ نہ احمدؐ کی جائی کو
صدمہ نہ پہونچے کچھے تری نازک کلائی کو

42
آخر پکا کے روٹیاں اور اس پہ خرمہ دھر
سلماں کو دیں تو کہنے لگا یوں وہ خوش سیر
ہیں آپ تین دن سے گرسنہ مع پسر
اک نان جو رکھو کہ حسنؑ ہووے بہرہ ور
بولیں بتول اِس میں سے لینا روا نہیں
سائل کا کیا خدا ہے ہمارا خدا نہیں

43
سلماں نے جا کے جب دیا سائل کو وہ طعام
تب اس سے پوچھنے لگے وہ سید انام
کھانا دیا یہ کس نے تو بولا وہ نیک نام
زہرؑا کے گھر سے لایا ہوں اے شاہ خاص و عام
فاقہ جو تھا رسول کو بھی مرتضیؑ کو بھی
حیرت ہوئی نبیؐ کو بھی شیر خدا کو بھی

44
اٹھ کر گئے بتول کے گھر سرور زمن
دیکھا کہ فاطمہؑ میں نہیں طاقت سخن
آنکھوں میں حلقے پڑ گئے ہیں زرد ہے بدن
مرجھا گیا ہے صورت گل چہرۂ حسنؑ
فاقوں سے فاطمہؑ کا زبس شیر خشک تھا
جھولے میں دودھ بن لب شپیرؑ خشک تھا

45
آنکھوں میں آنسو بھر کے محمدؐ نے یہ کہا
اے میرے نور عین یہ کیا حال ہے ترا
کی عرض فاطمہؑ نے کہ اے فخر انبیا
گزرے ہیں تین روز کہ کھانا نہیں ملا
راضی ہوں میں تو جو کہ رضائے الہٰ ہے
لیکن حسنؑ حسینؑ کی حالت تباہ ہے

46
سن کر سخن یہ رونے لگے سرور امم
گودی میں پھر نواسے کو لے کر بہ در دو غم
کی یہ دعا رسولؐ خدا نے بہ چشم نم
اے رازق العباد کر ان بچوں پر کرم
آسودگی ہے سارے زمانے کے واسطے
آل رسولؐ رو تے ہیں کھانے کے واسطے

47
زہرؑا ہے تیری خاص کنیزوں میں انتخاب
تیرے کرم سے قاسم روزی ہے بو تراب
دونوں کو پر ہے دولت دنیا سے اجتناب
زہرؑا کے حال دیکھنے کی اب نہیں ہے تاب
صدمے عجیب گذرے ہیں اس با تمیز پر
فاقے ہیں تین روز سے تیری کنیز پر

48
حضرت کا یہ نہ ختم ہوا تھا ابھی کلام
موجود اک طبق میں ہوا خلد کا طعام
خوشبو وہ تھی کہ جس سے معطر ہوا شام
آئی صدائے غیب کہ اے سیّد انام
رتبہ یہ کب تھا مریم و حوّا کے واسطے
کھانا یہ ہم نے بھیجا ہے زہرؑا کے واسطے

49
اس سیّدہ کو ہم نے وہ بخشا ہے اقتدار
خدمت ہے جس کی بنت سلیماں کا افتخار
سب نعمتوں پہ خلد کی اس کو ہے اختیار
کہ دے گی یہ جسے وہی ہووے گا رستگار
دنیا میں آج گو اسے عسرت کے رنج ہیں
پر فاطمہؑ کے واسطے عقبیٰ کے گنج ہیں

50
جس پر یہ کبریا کی عنایت ہو یہ کرم
اس پر قلیل عمر میں کیا کیا ہو ے ہستم
دنیا سے کوچ کر گئے جب سرور اُمم
اس فاقہ کش پہ ٹوٹ پڑا کوه در دو غم
محبوب کبریا سا پدر سر سے اُٹھ گیا
سایہ تھا جس کا سر پہ وہی سر سے اٹھ گیا

51
تھا رونے پیٹنے کے سوا اور کچھ نہ کام
سینے سے آہیں بھرتی تھیں لے کے پدر کا نام
کہتی تھیں ڈاڑھیں مار کے یاسیّد انام
تم کیا جہاں سے اُٹھ گئے زہرؑا ہوئی تمام
رہتی ہے صبح و شام نظر سوئے در مری
شفقت سے پوچھتے نہیں آکر خبر مری

52
تم کو تو مجھ بغیر نہ تھا ایک دم قرار
بیٹی سے کیوں خفا ہوئے یا شاہ نامدار
چھاتی سے مجھے کو کون لگا کر کرے گا پیار
فرقت میں آپ کی نہ جیے گی یہ سوگوار
اس فاقہ کش کو چھوڑ کے بابا کدھر گئے
آباد گھر بتول کا ویران کر گئے

53
سینے میں درد و غم تو بدن زار رنگ زرد
سوزش جگر میں ہوش پراگندہ دل میں درد
تن میں کبھی بخار کبھی ہاتھ پاؤں سرد
پوشاک میلی بال پریشان رخ پہ گرد
بند آنکھیں دل میں یاد رسالت پناہ کی
تکیے سے سر کبھی جو اٹھایا تو آہ کی

54
حضرت کے خالی حجرے میں دن بھر گزارتی
بستر کے گرد آپ کو پھر پھر کے وارتی
تکیوں پہ ملتی آنکھوں کو اور ڈاڑھیں مارتی
بوئے پدر جو آتی تو رو رو پکارتی
لاؤں کہاں سے آہ دو عالم کے شاہ کو
سوئے زمیں میں چھوڑ کے اس خوابگاہ کو

55
فریاد کی کبھی کبھی چھاتی پہ مارا ہات
گر بات کی شفقت خیر الوری کی بات
غم تھا یہی کہ سر پہ نہیں شاد کائنات
زہرؑا جیے جہاں سے پیمبؐر کی ہو وفات
دنیا کے درد و غم سے چھڑاتے نہیں مجھے
پاس اپنے بابا جان بلاتے نہیں مجھے

56
رغبت نہ کھانے پر تھی نہ پانی کا تھا خیال
چہرے پہ آنسو بہتے تھے آنکھیں تھیں دونوں لال
کُرتا سیاہ بر میں پریشان سر کے بال
پہروں زمیں پہ غش میں پڑی رہتی تھی نڈھال
نے فرش سے عرض تھی نہ بستر سے کام تھا
گر کام تھا تو ذکر پیمبر سے کام تھا

57
اس صدمے پر بھی در پئے ایذا تھے اہل کیں
باغ فدک سوا جو ٹھکانا نہ تھا کہیں
مسجد میں خط سند کا گئی لے کے وہ حزیں
اس کو دیا جواب کہ یہ تیرا حق نہیں
بس چل سکا نہ زوجۂ شیر الہٰ کا
پرزے کیا نوشتہ رسالت پناہ کا

58
مانند بید غیظ سے تھرائی فاطمہؑ
روئی نبی کی قبر پہ پھر آئی فاطمہؑ
چھاتی پہ ہاتھ مار کے چلائی فاطمہؑ
فریاد کرنے آئی ہے دُکھ پائی فاطمہؑ
یا شاه ضبط ملک مری آج ہو گئی
بیٹی تمہاری قوت کو محتاج ہو گئی

59
ٹوٹی گئی بتول مرا باغ چھن گیا
حاصل اسی کا تھا مرے جینے کا آسرا
بچوں کو اپنے آہ کھلاؤں گی اب میں کیا
حضرت کے غم سے ہو گئے حیدؑر شکستہ پا
مزدوری کر کے لاتے تھے سو وہ بھی چھوٹ گئی
زہرؑا تمہارے مرنے سے ہر طرح لٹ گئی

60
دو داد اے پدر مجھے اعدا ستاتے ہیں
ہر روز رنج نو مجھے دینے کو آتے ہیں
بچے گر سنگی سے مرے تلملاتے ہیں
بے آس ہو کے آنکھوں سے آنسو بہاتے ہیں
کس سے کہوں جو کچھ مری توقیر ہوتی ہے
شیر خدا کے قتل کی تدبیر ہوتی ہے

61
یہ بین کر کے کھول دیا فاطمہؑ نے سر
ہاتھوں سے پیٹنے لگی چھاتی بہ چشم تر
مسجد کے کانپنے لگے دیوارو بام و در
جنبش میں آگئی لحد سیّد البشر
رفّت ہوئی نہ ضبط جو اس دل فگار سے
نکلے نبیؐ کے دست مبارک مزار سے

62
قبر رسولؐ پاک سے پھر آئی یہ صدا
زہرؑا کو کیوں ستاتے ہو اس نے کیا ہے کیا
پہچانا سب نے ہاتھ اور آواز مصطفاؑ
آثار حشر کے ہوئے عالم میں غل پڑا
گردوں پہ سن کے حشر کے شور نشور کو
نزدیک تھا کہ پھونکے سرافیل صور کو

63
اتنے میں روتے آئے وہاں شاہ لافتا
چادر اُڑھائی فاطمہؑ کو اور یوں کہا
بس بس خدا کے واسطے کرتی ہو کیوں بکا
گھر میں چلو کہ روتے ہیں سبطینؑ مصطفاؐ
لازم ہے تم کو رحم کہ رحمت کا باب ہو
ایسا نہ ہو کہ خلق پہ نازل عذاب ہو

64
یہ کہ کے گھر میں لائے جناب بتول کو
غش آیا فرط ضعف سے بنت رسولؐ کو
اس پر بھی دشمنی تھی یہ قوم جہول کو
رہنے دیا نہ چین سے اُس دل ملول کو
پاس ادب رسول کے گھر کا اُٹھا دیا
دروازہ آ کے آگ سے اس کا جلا دیا

65
در سے لگی وہ کہتی تھی آنسو بہا بہا
کیوں گھر مرا جلاتے ہو میں نے کیا ہے کیا
اک شخص نے ستم یہ کیا وامصیبتا
دروازہ لات مار کے اس پر گرا دیا
پہلو پہ آئی ضرب جو بنت رسولؐ کے
محسن ہوا شہید شکم میں بتوں کے

66
صد حیف رحم آیا کسی کو نہ زینہار
بازو بھی تازیانے سے اس کا کیا فگار
کھینچی خدا کے دوست پہ شمشیر آبدار
رسّی گلے میں ڈال کے مثل گناہگار
غل تھا کہ کل تو احمد مختار مر گئے
اور آج فاطمہؑ پہ یہ صدمے گزر گئے

67
اُس روز سے بتوں کی حالت ہوئی تباہ
روتی تھیں اپنے حجرے میں پہروں بہ اشک آہ
حسرت سے منھ پہ بچوں کے کر تیں کبھی نگاہ
کہتیں کبھی علیؑ سے کہ اے ضیغم الٰہ!
کرتی ہے موت قطع سخن اشتیاق کے
ایام وصل گزرے دن آئے فراق کے

68
رخصت ہے تم سے اور وصیت ہے یہ مری
بچوں سے میرے رہیو خبردار یا علیؑ
میرے حسنؑ حسینؑ کو ایذا نہ دے کوئی
مجھ سے جدا یہ رات کو سوئے نہیں کبھی
مر جاؤں جب تو چھاتی پہ ان کو سلائیو
دونوں کو پیار کیجو گلے سے لگائیو

69
ہر دم مجھے غش آتا ہے یا شاہ بحر و بر
زینبؑ ابھی سے روتی ہے منھ ڈھانپ ڈھانپ کر
ہوتا ہے اس کے حال پہ ٹکڑے مرا جگر
یہ میری لاڈلی مرے غم میں نہ جائے مر
مجکو دعائیں جینے کی پاس آ کے دیتی ہے
ہردم بلائیں ننھے سے ہاتھوں سے لیتی ہے

70
رو کر کہا علیؑ نے یہ کیا کرتی ہو کلام
ماتم میں مصطفؑا کے تو روتا ہوں صبح و شام
فرقت تمھاری اب ہے مجھے مرگ کا پیام
سمجھایا فاطمہؑ نے کہ ہے صبر کا مقام
بن ماں کے تھی جہاں میں پدر کو بھی روچکی
مدت تمام، عمر کی زہرؑا کے ہو چکی

71
شب کو مجھے اٹھائیو یا شاہ لافتا
دیکھے نہ دشمنوں میں جنازہ کوئی میرا
بیزار اہل ظلم سے ہے بنت مصطفؑا
بھولی نہیں ہوں میں جو مجھے جس نے دُکھ دیا
محسن کے خوں کی داد نہ جبتگ میں پاؤں گی
پیش خدا میں عرش کا پایہ ہلاؤں گی

72
یہ سن کے آب دیدہ ہوئے شاہ مشرقین
اتنے میں آئے مضطر و حیراں حسن حسینؑ
مادر کے منھ کو دیکھ کے روئے بہ شور و شین
کہنے لگے علیؑ سے یہ احمدؐ کے نور عین
مہماں کوئی گھڑی کی محمدؐ کی پیاری ہے
بہلاؤ تم انھیں کہ مجھے دم شماری ہے

73
بولے علیؑ یہ بیٹوں کو چھاتی لگا لگا
تم جاؤ سوئے روضۂ محبوب کبریا
وال ننھے ننھے ہاتھ اٹھا کر کرو دُعا
تا رحم فاطمہؑ کے کرے حال پر خدا
بھیجا انھیں اُدھر جو وصّی رسولؐ نے
حجرے کے در کو بند کیا یاں بتول نے

74
مسجد میں مرتضیٰ گئے روتے پئے نماز
یاں فاطمہؑ نے حق سے کہا اپنے دل کا راز
اے خالق زمین و زماں رب بے نیاز!
میں ہوں تری کنیز، تو، عالم کا کار ساز
مقبول یہ دعا مری اس آن کیجیو
مشکل فشار قبر کی آسان کیجیو

75
بیٹی ترے رسولؐ کی میں ہوں جگر فگار
زوجہ ہوں اس کی بخشی جسے تو نے ذوالفقار
فرزند وہ دیے کہ کیا جن کو تو نے پیار
سب کچھ دیا تو دے مجھے اتنا بھی اختیار
محشر میں اٹھ کے قبر سے جب آئے فاطمہؑ
چاہے جسے بہشت میں لے جائے فاطمہؑ

76
یہ کہ کے چپ ہوئی جو وہ مخدومۂ زماں
زینبؑ یہ بولی فضہ سے باچشم خونفشاں
کچھ کہتے کہتے ہو گئیں خاموش اماں جاں
آئی صدائے احمد مختار ناگہاں
چھوڑا جہان فانی کو بنت رسولؐ نے
صف ماتمی بجھاؤ قضا کی بتولؑ نے

77
زینبؑ نے سن کے نانا کی آواز درد ناک
کھولا جو در تو دیکھا سدہاریں بتول پاک
منہ پیٹا چھاتی کوٹی کیا پیرہن کو چاک
فضہ نے بین یہ کئے سر پر اُڑا کے خاک
شہزادی میری بائے جہاں سے گزر گئی
فضہ نہ فاطمہؑ کی بلا لے کے مر گئی

78
اتنے میں آئے فاطمہؑ زہرؑا کے نونہال
آنکھوں میں اشک گرد بھرے گیسوؤں کے بال
منھ دیکھ ایک ایک کا بولے بہ صد ملال
کیا غش پھر آگیا ابھی اماں کا کیا ہے حال
زینبؑ پکاری قہر ہوا ننگے سر کرو
بابا کو ماں کے مرنے کی جاکر خبر کرو

79
یہ سنتے ہی وہ رونے لگے ڈاڑھیں مار کر
پھینکیں زمیں پہ ٹوپیاں سر سے اوتار کر
وا حسرتا کہا کئی باری پکار کر
پیراہنوں کی جیب کو پھر تار تار کر
مسجد میں جا کے کہنے لگے بابا جان سے
گھر میں چلو کہ اٹھ گئیں اماں جہان سے

80
بیٹوں سے مرگ فاطمہؑ کی سنتے ہی خبر
غش ہو گئے علیؑ ولی شاہ بحر و بر
چلّائے شیعیان علیؑ پیٹ پیٹ کر
تازہ ہوا پھر آج غم سید البشر
مارا تھا بے گناہ جسے تازیانے سے
وہ فاقے کرنے والی سدھاری زمانے سے

81
غاصب فدک کے روز ستاویں گے کس کو آہ
اب کس کا گھر جلانے کو جائیں گے روسیاہ
محسن کے خوں کی ہو ئیں گی اب حق سے داد خواہ
بنت رسولؐ پاک کو ایذا دی بے گناہ
کس درد سے نواسے پیمبرؑ کے روتے ہیں
دونوں کی بے کسی پہ جگر ٹکڑے ہوتے ہیں

82
اک دم کے بعد ہوش میں آئے جو مرتضؑا
دیکھا بچھاڑیں کھاتے ہیں سبطین مصطفؑا
روتے ہیں ڈاڑھیں مار کے اصحاب باوفا
غل ہے کہ ہائے دختر سردار انبیا
پھیلائے ہاتھ دیکھ کے اس شور وشین کو
روے گلے لگا کے حسنؑ اور حسینؑ کو

83
بیٹوں کو ساتھ لے کے امام فلک جناب
آئے حرم سرا میں جو بادیدۂ پر آب
زہرؑا کو مردہ دیکھ کے دل ہو گیا کباب
منھ سے ردا اٹھا کے یہ رو رو کیا خطاب
بی بی علیؑ کو چھوڑ کے دیر خراب میں
آخر گئیں رسولؐ خدا کی جناب میں

84
اب کون لے گا شپّرؑ و شپّیؑر کی خبر
چھوٹے سے سن میں ہو گئے بے کس مرے پسر
کیا کہ کے دیوے ہائے تسلّی انہیں پدر
افسوس ہے کہ ہو گیا ویراں علیؑ کا گھر
جیتے ہیں کب جو ہجر کے صدمے اٹھاتے ہیں
ہم بھی تمہارے پاس کوئی دم میں آتے ہیں

85
سن کر خدا کے شیر سے پُر درد یہ بیاں
برپا تھا حشر خانہ زہرؑا کے درمیاں
تھا حال اسیران علیؑ پہ کہ الاماں
منھ پیٹتی تھیں بیٹیاں با نالہ و فغاں
مردے سے ماں کے دونوں پسر لپٹے جاتے تھے
حیدؑر ہٹا ہٹا انھیں چھاتی لگاتے تھے

86
ماتم میں گذری بنت نبیؐ کے جو آدھی رات
میت کو دے کے غسل و کفن شاہ خوش صفات
گھر سے جنازہ لے چلے بیٹوں کو لے کے سات
زینبؑ پکاریں مار کے چھاتی پر دونوں ہات
کیا ہے جو بیٹیوں سے بھی منھ موڑے جاتی ہو
اماں اکیلا گھر میں ہمیں چھوڑے جاتی ہو

87
اب آگے دفن فاطمہؑ کا کیا سناؤں حال
کاغذ ہے سینہ ریش قلم کی زباں ہے لال
گر دل میں تیرے مرثیہ گوئی کا ہے خیال
بس اے انیس حیدؑر صفدر سے کر سوال
ذہن سلیم اپنے کرم سے عطا کرو
یا مرتضیٰ علی مری حاجت روا کرو


رباعی

ہے آج وہ دن کہ انبیا روتے ہیں
گردوں پہ ملک اشکوں سے منھ دھوتے ہیں
دنیا سے محمدؐ کا وصی اُٹھتا ہے
بن باپ کے سبطین نبیؐ ہوتے ہیں

MarsiyaeMarsiya
www.emarsiya.com