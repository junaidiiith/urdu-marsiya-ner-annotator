جلد چہارم
مرثیۂ میر انیس


جب خیمۂ فرزند پیمبرؐ ہوا تا راج
اک شور ہوا خامۂ حیدر ہوا تا راج
ناموس نبی کا زرو زیور ہوا تا راج
جو رونق دنیا تھا وہی گھر ہوا تاراج
بے دینوں نے لوٹا حرم شیر خدا کو
سیدانیاں محتاج ہوئیں ایک ردا کو

وہ پرده گیانِ حرم عزت و توقیر
نازل ہوا تھا جن کے لئے آیہ تطہیر
میدان میں سر ننگے تھیں اور گرد تھے بے پر
 تھا چار طرف شور کہ مارے گئے شبیرؑ
تاعید تھی ہردم عمر سعد شقی کی
ہاں باندھ لو سمی سے نواسی کو نبیؐ کی

خالق نے ظفر یاب کیا شیروں پہ ہم کو
گھیرے رہو حلقے میں غزالانِ حرم کو
تھا عشق بہت دختر سلطان عجم کو
دکھلا دو سرنیزه سر شاہِ اُمم کو
کیں لونڈیاں آزاد بہت راہِ خدا میں
اب خود کوئی دن رنج سہے قید بلا میں

ان قیدیوں میں بیٹیاں زہرا کی کہاں ہیں
بے پردہ ہیں اس وقت کہ پردے میں نہاں ہیں
دیکھیں تو کہ سرکس کے یہ بالائے سناں ہیں
کس کس کے یہ تن ہیں جو سرِ خاک طپاں ہیں
تلوار پکڑ کر علیؑ اکبر نہیں آتے
اب بہر مدو سبط پیمبرؐ نہیں آتے

کیا ہو گیا وہ خیمۂ زنگاری سرور
کیا ہو گیا وہ شاہ کدھر کو گیا لشکر
مسند ہے کہاں بیٹھتے تھے جس پہ پیمبرؐ
درباں تھے ملک جس کے کہاں آج ہے وہ گھر
وہ تیغ وہ گھوڑا علیؑ اکبر کا کہاں ہے
وہ ننھا سا جھولا علیؑ اصغر کا کہاں ہے

کہتا تھا کوئی دشمنِ دیں بیٹریاں لاؤ
زنجیر یداللہ کے پوتے کو پنھاؤ
سجاد کے پہلو سے سکینہ کو ہٹاؤ
لپٹا ہوا ہے باپ سے با قرؑ کو چھڑاؤ
سرکاٹ لو فرزند حسینؑ ابن علیؑ کا
تا فاتحہ خواں بھی نہ رہے سبط نبیؐ کا

اونٹ آئیں وہ جن پر نہ ہو ہووج نہ عماری
کوفے کی طرف جائے گی رانڈوں کی سواری
ہے روز خوشی کا کہ ہوئی فتح ہماری
کہہ دو کوئی قیدی نہ کرے گریہ وزاری
ہر گز نہ رہائی کسی تدبیر ملے گی
بچہ بھی جو روئے گا تو تغریر ملے گی

بانو پہ تقید تھی کہ اکبرؑ کو نہ روئے
چھاتی بھی جو بھر آئے تو اصغرؑ کو نہ روئے
اک شب کی دلہن قاسم بے پر کو نہ روئے
زینب سے یہ کہہ دو کہ برادر کو نہ روئے
اب لاش پہ بھی سبطِ رسولؐ مدنی کی
ہوئیں گے قلم ہاتھ اگر سینہ زنی کی

حیدرؑ کو پکارے نہ کوئی غم کی ستائی
دیوے نہ کوئی رانڈ محمدؐ کی دُہائی
یہ غل نہ کریں لٹ گئی نہ زہراؑ کی کمائی
رو کر نہ کیسے کوئی کہ ہے ہے مرا بھائی
نعروں سے ہلا دیں نہ بزرگوں کی لحد کو
سب مر گئے اب کوئی نہ آے گا مدد کو

لیوے گی سکینہؑ جو کبھی نام علمدار
تو شرح طمانچوں سے کریں گے گل رخسار
ہے ہے مرے بابا جو پکارے گی وہ ہر بار
کس دیوے گا رسّی سے گلا شمر ستمگار
بھولے سے بھی گر اونٹ پہ فریاد کرے گی
دیویں گے وہ ایذا کہ بہت یاد کرے گی

اعدا کی یہ تاکید تھی رانڈوں کا یہ تھا حال
سر پیٹتی تھیں چہروں پہ بکھرے ہوئے تھے بال
چلاتی تھی بانو مرا لوٹا گیا اقبال
میں رانڈ ہوئی قتل ہوا فا طمہ کا لال
کیوں کر نہ دُہائی دوں رسولؐ دوسرا کی
سر ننگے ہے بلے میں بہو شیر خدا کی

چلاتی تھی مقتل کی طرف زینبؑ مضطر
یا سبطِ نبی لوٹی گئی آپ کی خواہر
بازو مرے رسّی سے بندھے چھن گئی چادر
حلقے میں ستمگاروں کے تنہا ہوں کھلے سر
فریاد ہے منھ اشکوں سے دھونا نہیں ملتا
تم قتل ہوئے اور مجھے رونا نہیں ملتا

کبریٰ ہیں تقدیر نے یہ ظلم دکھائے
خوں روتی ہے منھ دست خائی سے چھپائے
نزدیک ہے مظلوم سکینہ کو غش آئے
زخمی ہوے ہیں گال طمانچے بھی ہیں کھائے
منھ خشک ہے پر روتی ہے کانوں پہ دھرے ہاتھ
اور کُہنیوں تک چھوٹے سے ہیں خوں میں بھرے ہاتھ

ایک ایک کو سر کٹنے کا تھا وارثوں کے درد
صدے سے گرفتاری کے تھے چاند سے منھ زرد
سینوں میں جو دل جلتے تھے بھرتی تھیں دم سرد
تھراتے تھے شعلے کی طرح سے تن پُر گرد
نکلی تھیں جو جلتے ہوئے خیمے کے تلے سے
لیپٹے ہوئے اطفال تھے رانڈوں کے گلے سے

حلقے میں جفا کاروں کے تھے عابدِؑ بیمار
شدت سے آپ غم کی شخش آجاتا تھا ہر بار
حدّاد یہ کہتا تھا کہ اے شمر ستمگار
پہناؤں کسے بیڑیاں اور طوق گرانبار
گردن یہ نہیں طوق گلو گیر کے قابل
یہ پاؤں نہیں حلقۂ زنجیر کے قابل

طوق اُس کو پنھاتے ہیں جو ہوتا ہے توانا
دشوار ہے بیمار کو گردن کا اُٹھانا
ان کانپتے پاؤں میں نہ زنجیر پنھانا
ورنہ ابھی ہو جائے گا دم تن سے روانا
نے پاؤں ہیں اس بوجھ کے لائق نہ گھلا ہے
یہ ضعف ہی اس کے لئے زنجیر بلا ہے

حدّاد سے یوں کہنے لگا قاتل شبیرؑ
تکرار نہ کر جلد پنھا طوق گلو گیر
یہ شیر ہیں بگڑیں تو نہ بن آئے گی تدبیر
گردن میں رسن چاہیئے اور پاؤں میں زنجیر
بیماری میں سالم ہیں ضعیفی میں قوی ہیں
غیظ اُن کا غضب ہے کہ یہ اولاد علیؑ ہیں

لازم ہے کہ اس طرح انھیں کیجئے گرفتار
نے پاؤں پڑھیں اور نہ کھینچے ہاتھ سے تلوار
پہونچے یہ کسے جائیں کہ ہوں اُنگلیاں بے کار
بیڑی ہو یہ بھاری کہ چلے زور نہ زنہار
فریاد کو بھی ہاتھ یہ مضطر نہ اٹھا ئے
طوق ایسا گراں ہو کہ کبھی سرنہ اُٹھائے

عابد نے کہا گو ہیں گرفتار مصیبت
بھر جائے زمیں خوں سے جو دکھلائیں شجاعت
ان کانپتے ہاتھوں میں بھی ہے زورِ امامت
کیا جانیے کیا ہے جو دکھاتے نہیں طاقت
نے ضعف کا باعث نہ نقاہت کا سبب ہے
والله فقط بخششِ امت کا سبب ہے

برہم ہوں تو عالم کی بنا ہوا بھی نابود
اعجاز ہے موسؑیٰ کا عصا میں مرے موجود
گلزار ہو سایے سے مرے آتش نمرود
آہن کو ابھی موم کروں صورت داؤد
ہے زور مرے قبضے میں حیدرؑ کے برابر
دو انگلیاں ہیں تیغ دو پیکر کے برابر

بابا کو جو روؤں تو اُٹھے نوحؑ کا طوفاں
عیسیؑ کی طرح مردہ صد سالہ کر دوں جاں
ہے زیر نگیں خاتم انگشت سلیماں
جنّات و ملائک ہیں مرے تابع فرماں
پر طوق پنہا دو کہ جھکائے ہوئے سر ہوں
میں سیّدِ مظلوم کا مظلوم پسر ہوں

دادا کے مرے زور سے ماہر ہے خدائی
کی بت شِکنی کفر کی بنیاد مٹائی
ہاتھ اُن کے رہی خیبر و خندق کی لڑائی
اس زور پہ پھر رسّی سے گردن بھی بندھائی
ہے فخر کی جاگر مری گردن میں رسن ہو
پوتے میں بھی لازم ہے کہ دادا کا چلن ہو

سب جانتے ہیں صابری و حرارت حیدرؑ
اک روز وہ تھا فتح کیا قلعہ خیبر
اک روز یہ مظلوم ہوئے بعد پیمبرؐ
کچھ بولے نہ جب دادی کے پہلو پر گرا در
دی آتشِ کیں خیمے کو حیدرؑ کے پسر کے
مجھ پر بھی وہی ظلم ہوا بعد پدر کے

آگے مرے زیور مری مادر کا اُتارا
زینبؑ کی ردا چھن گئی گھر لٹ گیا سارا
بے جُرم طمانچہ مری ہمشیر کو مارا
یہ سب کیا اُمت کے لئے میں نئے گورا
خوش ہو کے اسیری کے بھیٔ دکھ درد سہیں گے
ہم وہ ہیں کہ ہر درد میں صابر ہی رہیں گے

تم سب نے تو دیکھی مرے بابا کی شجاعت
مارے گئے کی حاکم فاسق کی نہ بیعت
قربان میں اس فہم کے اللہ ہی ہمت
رکھ لی پسر فاطمہؑ نے دین کی عزت
خنجر تو نہیں حلق سے جو خون ہے بہے گا
کیا طوق کی ایذا بھی نہ بیمار سہے گا

میں اذن دغا گرشہ مظلوم سے پاتا
اس چھاتی پہ اکبرؑ کی طرح بر چھیاں کھاتا
ششماہہ مرا بھائی تو جاں اپنی گنواتا
ایسا تو نہ تھا میں کہ گلا بھی نہ کٹاتا
وہ صاحب قسمت ہوئے داخل شہدا میں
ہم قید کے قابل تھے پھنسے رنج و بلا میں

یہ سُن کے لعیں طوق کا حلقہ لیے آیا
کسی صبر سے عابد نے سرِ پاک جھکایا
زنجیر کو جب سامنے بیمار کے لایا
فرزند یداللہ نے خود پاؤں پڑھایا
دم مارا نہ کچھ طوقِ گلو گیر پہن کر
سجدے کے لئے جھک گئے زنجیر پہن کر

اٹھ کر کہا سجدے سے کہ اے مالک تقدیر
یہ قید تری راہ میں ہے عزت و توقیر
بندے کو حصار امن کا ہے طوق گلو گیر
اور سلسلۂ بخشش اُمت ہے یہ زنجیر
ہمت دے کہ ہر رنج میں خورسند رہوں میں
اس قید میں بھی صبر کا پابند ر ہوں میں

عادل ہے توانا ہے تو، اے قادر مختار
حامی ہے غریبوں کا ضعیفوں کا مددگار
مولا تری طاقت سے قوی ہے یہ دلِ زار
یہ بار کہاں اور کہاں عابدِؑ بیمار
یاں ایک قدم چلنے کا مقدور نہیں ہے
پہونچا دے جو منزل پر تو کچھ دور نہیں ہے

بابا سا شفیق اُٹھ گیا ، ہوں بے کس و تنہا
ہو عورات کا ساتھ اور گر فتاری کی ایذا
موجود ہے تو سر یہ تو کچھ غم نہیں اصلا
ماں سے کئی حصے تری شفقت سے زیادا
گو بلوے میں عُریاں سر ناموس نبی ہے
ستّار ترا نام ہے دل اس سے قوی ہے

رو رو کے وہ بیمار یہ کرتا رہا تقریر
اونٹوں پہ پڑھیں بیبیاں یہ حالت تغیر
اسوار ہوئے گھوڑوں یہ سب ظالم بے پیر
سجاد پیادہ چلے پہنے ہوئے زنجیر
نیزے یہ جو پرخوں سرِ شاہِ شہدا تھا
اونٹوں یہ نبیؐ آزادیوں میں حشر بپا تھا

مقتل میں جو وہ قافلہ سب نوحہ گر آیا
تیغوں سے قلم باغ محمدؐ نظر آیا
سینے میں الم سے دل سجاد بھر آیا
بابا کو پکارے کہ یہ قیدی پسر آیا
صدمہ یہ ہوا زینبؑ نا شاد و حزیں پر
اشتر سے گری ہائے اخی کہہ کے زمیں پر

چلاتی تھی اسے زینتِ آغوش پیمبرؐ
گردن تو اُٹھاؤ بہن آئی ہے کھلے سر
آئی یہ صدا نعش شہِ دیں سے مکرر
بھائی ترے قربان ہوا اے مری خواہر
سچ ہے کہ عجب مجھے یہ ستم ہوتے ہیں زینبؑ
تیرے لئے نیزے پہ بھی ہم روتے ہیں زینبؑ

جس وقت یہ پُر درد صدا کان میں آئی
جا لپٹی تنِ شہ سے وہ گردوں کی ستائی
چلائی کہ فریاد ہے میں لُٹ گئی بھائی
تقدیر نے لاش آپ کی بہینا کو دکھائی
ہوں کور تو یہ ظلم نہ ان آنکھوں سے دیکھوں
صدقے گئی بے سر تمہیں کن آنکھوں سے دیکھوں

بچپن سے سدا دوش انہی پر تمہیں دیکھا
چھاتی پہ یداللہ کی اکثر تمہیں دیکھا
گودی سے جدا ماں کی نہ دم بھر تمہیں دیکھا
اور آج کے دن خاک پہ بے سر تمہیں دیکھا
اب کوئی بزرگوں میں نہیں ہائے برادر
بہینا کسے لاش آپ کی دکھلائے برادر

اک روز وہ تھا بھیجی تھی اللہ نے پوشاک 
اور اونٹ سواری کا بنے تھے شہِ لولاک
یا جامہ تن آج ہوا تیغوں سے صد چاک
کس بے کسی سے آج پڑے ہو بہ سر خاک
آرام پس از رنج و محن بھی نہیں ملتا
مظلوم ہو ایسے کہ کفن بھی نہیں ملتا

چلاتی تھی بانو مرے سید مرے سرتاج
اُلٹا مرا بخت آپ کے مرنے سے لٹا راج
حضرت کو تو نیزے یہ ملا رتبۂ معراج
اور لونڈی ہے بلوے میں ردا کے لئے محتاج
گھر لٹ گیا ہے وارث و والی ہوئی صاحب
بچوں سے بھری گود بھی خالی ہوئی صاحب

اب کون ہے یا شاہ مرا پوچھنے والا
وہ بھی نہیں اٹھارہ برس تک جسے پالا
کب تک سہوں یہ رنج و ستم اپنے شہِ والا
اعدا نے مجھے ٹوٹ کے پردے سے نکالا
بیماری میں سجّاد گرفتار رسن ہے
میں قید ہوں لاش آپ کی بے گود و کفن ہے

رو رو کے بیاں کرتی تھی یہ بانوئے بے پر
جو ماں سے کہا بائی سکینہؑ نے یہ رو کر
پہنچانا ہو تم نے تو بتا دو مجھے مادر
یہ کون سے مظلوم کا ہے لاشۂ بے سر
بے تاب ہے دل چھاتی پھٹٰی جاتی ہے اماں
اس لاش سے تو بابا کی بو آتی ہے اماں

بانو نے یہ چاہا کہ سکینہؑ سے چھپائے
پر بیٹی کا منھ دیکھ کے آنسو نکل آئے
خود لاش نے کہہ کر یہ سخن ہاتھ اُٹھائے
آؤ کہ یہ بابا تمہیں چھاتی سے لگائے
سو رہتی تھیں تم رکھ کے اسی چھاتی پہ سر
کیا بھول گئیں بے کس و مظلوم پدر کو

صدقے تری مظلومی کے ہیں اے میری پیاری
سیلی جو تجھے شمر ستمگار نے ماری
پھر خوں ہوا صدمے سے مرے زخموں سے جاری
اس وقت تلک روح تڑپتی ہے ہماری
مشتاق ملاقات ہیں ہم آؤ سکینہؑ
اس خوں بھری چھاتی سے لپٹ جاؤ سکینہ

کوئی نہ تھا جو باپ سے ملنے کا قرینہ
بس سنتے ہی آواز شہنشاہ مدینہ
لاشے پہ گری ہائے پدر کہہ کے سکینہؐ
گردن پہ تو منھ رکھ دیا اور سینے پہ سینہ
چلائی کہ ویران بھرا گھر کیا بابا
ہے ہے تمہیں کس جُرم پہ بے سر کیا بابا

ہے ہے مرے مظلوم پدر پیاس کے مارے
تلواروں سے یہ عضو بدن ٹکڑے ہیں سارے
شب کو مجھے نیند آتی تھی سینے پہ تمھارے
اب کون سلاوے گا مجھے تم تو سدھارے
بھیا علی اصغر کو تو لیتے گئے بابا
اور داغِ یتیمی نہیں دیتے گئے بابا

قربان گئی بیٹی سے منھے آپ نے موڑا
کھانے کو طمانچے ہمیں خیمے میں ہی چھوڑا
اعدا نے کڑوں کے لئے ہاتھوں کو مروڑا
برچھی کبھی دکھلائی اُٹھا یا کبھی کوڑا
بے زار ہوئے پیار کے وہ دن گئے بابا
تم آئے نہ اور میرے گھر چھن گئے بابا

خیمہ بھی جلا چھن گئی اماں کی بھی چادر
ہیں بلوۂ اعدا میں پھوپھی جان کُھلے سر
زنجیر گراں پہنے ہیں سجاد برادر
صدقے گئی بھیا کو بچاتے نہیں اُٹھ کر
بیمار کو آرام نہیں ملتا ہے بابا
یہ طوق ہے بھاری کہ گلا چھلتا ہے بابا

کرتی تھی جو یہ بین سکینہؑ جگر انگار
تھرا رہی تھی خاک پہ نعشِ شہ ابرار
اور کہتے تھے یہ کھینچ کے بازو کو ستمگار
بس چھوڑ تن شاہ کو اے بے کسں و ناچار
وہ کہتی تھی منھ شہ سے نہ موڑے گی سکینہؑ
بابا کے تو لاشے کو نہ چھوڑے گی سکینہؑ

ملعونوں میں بے کس ہوں نہ بے کس کو ستاؤ
پہونچا نہ مڑوڑو مرا بازو نہ دکھاؤ
مرجاؤں کی لاشے سے نہ بابا کے چھڑاؤ
جنگل میں رہوں گی مجھے یاں چھوڑتے جاؤ
بے غسل و کفن فاطمہؑ کا ماہ جبیں ہے
لاشے کی نگہبانی کو بھی کوئی نہیں ہے

تنہائی کا بابا کی بڑا ہے مجھے وسواس
دیکھو تو برستی ہے عجب بے کسی و یاس
جیتے ہیں نہ قاسمؑ نہ علیؑ اکبر و عباس
بیٹی تو بھلا باپ کے لاشے کے رہے پاس
جاؤں گی کہاں باپ کے پہلو سے میں ہٹ کر
شب ہوگی تو سوؤں گی میں چھاتی سے لیٹ کر

پہلو سے صدا آئی کہ زہراؑ ترے قرباں
تنہائی کا شبیرؑ کے غم کھا نہ مری جاں
میں کوکھ جلی ہوں ترے بابا کی نگہباں
اب فاطمہؑ ہے اور ہے یہ قتل کا میداں
شبیرؑ سے اک دم نہ جدا ہوئے گی زہراؑ
آغوش میں لاشے کو لئے روئے گی زہراؑ

سن کر یہ صدا رانڈوں میں رونے کی ہوئی دھوم
یہ سپیٹیں کہ غش کھا کے گریں زینبؑ و کلثومؑ
وہ حال انیسؔ اب نہیں ہو سکتا ہے مر قوم
جس طرح چُھٹی باپ سے وہ دختر مظلوم
عالم میں یہ صدمہ نہ ہوا ہوگا کسی پر
رستے میں ہوئی جو کہ جفا آل نبیؐ پر

