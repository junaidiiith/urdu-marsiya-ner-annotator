1
پا چکے شہ سے جو مرنے کی اجازت عباسؑ
اور چلے جانب میدان شہادت عباسؑ
بولے شہ قہر ہے مجھ پر تری فرقت عباسؑ
اب نہان آنکھون سے ہو گی تری صورت عباسؑ
ساتھ ہی کاش اجل دونو کی آئی ہوتی
بھائی بھائی مین ابھی تو نہ جدائی ہوتی

2
دل مین انصاف سے عباس کرو غور ذرا
علی اکبر سے ہے زیادہ تمہین ہمنے چاہا
مانگی قاسم نے رضا رن کی تو دی مین نے رضا
منتین تمنے بھی کین پر تمہین جانے نہ دیا
اب جو تم ہو کے جدا رن کو سدھارے عباسؑ
یہ کہو گزرے گی کیا دل پہ ہمارے عباس

3
رن مین جب دشمنون کے تم پہ ستم ہووینگے
دل پہ کیسے مرے اوسوقت الم ہووینگے
ہاتھ دونو ترے جب تن سے قلم ہووینگے
سنکے غش آئیگا یا ہوش مین ہم ہووینگے
تیر اس سمت سے جب تم پہ روانہ ہوگا
یہ تو بتلاؤ جگر کس کا نشانہ ہو گا

4
جنگ کو جاتے ہو تمتو سوے میدان ستم
درد ہوتا ہے یہ دل مین کہ موے جاتے ہین ہم
یار غم سے کم اسوقت ہوئی جاتی ہے خم
زور کچھ تن کا گھٹا جاتا ہے خالق کی قسم
کوچ کیون تن نہوتاب و توانائی کا
قہر ہے بھائی سے ہو جانا جدا بھائی کا

5
کیا کہون کچھ نہین اسوقت کہا جاتا ہے
آتش غم سے جگر میرا جلا جاتا ہے
تم نہین جاتے ہو جینے کا مزا جاتا ہے
جان جب جاتی ہو کیونکر کہون کیا جاتا ہے
گر چہ ہے صبر کے گنجینے کا مختار حیسنؑ
بھائی لیکن تری الفت سے ہے ناچار حسینؑ

6
اب کوئی دم کے نظر آتے ہین ہم بھی مہمان
عضو سب خاک ہین جسوقت چلی جسم سے جان
جنگ کا لشکر اعدا سے اگر ہے تمہین دھیان
چلو ہمراہ مرے لڑنے کو سوے میدان
رن مین مارے گئے سب مونس و غمخوار حسینؑ
تم سوا اور بھی ہے کوئی مددگار حسینؑ

7
یہ بیان سنکے علمدار کو رقت آئی
گر کے قدمون پہ کہا بس نہ کڑھو اے بھائی
واقعی جس گھڑی فدوی نے شہادت پائی
آپ پرہوگی عجب بیکس و تنہائی
ساتھ حضرت کے تو تھا رنج ہی سہنا بہتر
حق مین بندے کے مگر اب نہین رہنا بہتر

8
جوڑ کر ہاتھون کو پھر یون کہا با نالہ و آہ
پرورش آپ نے کی بندے کی سب ہین آگاہ
مین اک ادنا ہون غلام آپ ہین آقا واللہ
آپکے لطف سے اس رتبے کو پہونچایا شاہ
کیا کہون آپ نے جیسا کہ مجھے پیار کیا
اور بھی بھائی تھے پر کسکو علمدار کیا

9
نامور جیسا رہا خلق مین حضرت کے حضور
بعد مرنے کے بھی ہے ویسی ہی عزت منظور
ہے وفا دار غلام آپکا سب مین مشہور
سر کٹانے مین بھی اسوقت کرے کیون وہ قصور
ہان یہ ہے رنج کہ حضرت سے جدا ہوتا ہون
اور خوشی یہ ہے کہ آقا پہ فدا ہوتا ہون

10
آپ فرمائیے تو کیا کرے اب جی کے غلام
مین علمدار تھا جسکا ہوا لشکر وہ تمام
کیا میدان مین کیا قاسم نوشاہ نے نام
منصفی کیجیے واللہ ہے عبرت کا مقام
میرے بھائی کا پسر مر گیا مین زندہ ہون
کس قدر مادر قاسم سے مین شرمندہ ہون

11
مجھسے اب دیکھا نہین جاتا ہے معصومون کا حال
جھولے مین پیاس کے مارے علی اصغر ہے نڈھال
باقر تشنہ دہن کرتا ہے پانی کا سوال
اشک بھر آتے ہین ہوتا ہے مجھے رنج کمال
مانگتی ہے جو سکینہؑ مری جانی پانی
مارے غیرت کے ہوا جاتا ہون پانی پانی

12
روکے سرور نے کہا خیر سدھارو تم بھی
کیا کرو تم جو یہی ہووے خدا کی مرضی
گر پڑے پانون پہ یہ سنتے ہی عباسؑ علی
شہہ کے نعلین پہ ملنے لگے آنکھین اپنی
رو کے بولے شہہ ذیشان یہ کیا ہے عباسؑ
بھائی اس پیار کے قربان یہ کیا ہے عباسؑ

13
یان تو روتا تھا گلے بھائی کے لگ کر بھائی
اتنے مین روتی ہوئی بالی سکینہؑ آئی
خشک لب چاب کے یہ بات زبان پر لائی
اے چچا پیاس سے اب ہون مین بہت گھبرائی
بہر حق نہر سے پانی مجھے لا دو جلدی
جان جاتی ہے چچا پیاس بجھا دو جلدی

14
جب سکینہؑ کا علمدار نے یہ حال سنا
عرض کی رو رو کے سرور سے کہ آقا دیکھا
آپ فرمائیے کیونکر نہ کرون جان فدا
اسکے احوال پہ ہے ٹکڑے کلیجہ ہوتا
روتے روتے ہے اسے پیاس سے غش آجاتا
مجھسے بچون کا تڑپنا نہین دیکھا جاتا

15
بولے سرور کہ مرے صبر کو دیکھو عباس
کیا مجھے امت محبوب الٰہی کا ہے پاس
گرچہ اس دم مری اولاد کو شدت کی ہے پیاس
پر وہ صابر ہون کہ ہوتا ہی نہین مجکو ہراس
راہ خالق مین جو کچھ رنج ہو خورسند ہون مین
آج مرجائین اگر سب تو رضامند ہون مین

16
دیکھو کیا وعدے کو بچپن کے وفا کرتا ہون
مجھ سے کیا کرتے ہین وہ اور مین کیا کرتا ہون
ہر گھڑی بخشش امت کی دعا کرتا ہون
ظلم کرتے ہین وہ مین شکر خدا کرتا ہون
گر چہ سب جانتے ہین صاحب شمشیر بھی ہون
مالک صبر بھی ہون تابع تقدیر بھی ہون

17
باپ سا میرے زمانے مین نہ تھا کوئی جری
اسکی گردن مین ستمگارون نے رسی باندھی
وہ مری والدہ جو تھی جگر وہ جان مری
تادم مرگ جفا کونسی اوسپر نہوئی
در گرا پہلو پہ تادیر وہ بیہوش رہین
مر گیا محسن معصوم وہ خاموش رہین

18
بولے عباس کہ ہین آپ امام ابن امام
صبر کرتے ہین جو حضرت یہ بشر کا نہین کام
پر سکینہ کی محبت سے ہے نا چار غلام
اذن گر دیجئے تو جاؤن سوے لشکر شام
روکے بولے شہ ابرارخدا کو سونپا
جاؤ عباس علمدار خدا کو سونپا

19
کہکے یہ بھائی سے پھر کہنے لگے شاہ امم
ایک حملے مین فنا ہوتی ہے یہ فوج ستم
بھائی گر چاہتے ہو تم سے رہین راضی ہم
طیش مین آنکے لڑنا نہ مرے سر کی قسم
کلمہ گویون پہ نہ تم ہاتھ اوٹھانا بھائی
حیدری تیغ کی برش نہ دکھانا بھائی

20
تیری تلوار کی رن مین کوئی لا سکتا ہے تاب
قتل ہو جائیگے اک آن مین سب خانہ خراب
منھ سے نانا کے مجھے حشر مین آویگا حجاب
والدہ سے مری فرمائینگے وہ عرش جناب
وعدہ بچپن کا نہ شپیر نے کچھ یاد کیا
میری امت کہ ترے بیٹے نے برباد کیا

21
جوڑ کر ہاتھون کو کہنے لگے عباس علی
مین کرونگا وہی جو آپ کی ہووے گی خوشی
کہکے یہ مشک سکینہؑ سے پھر اوسنے لے لی
چڑھ کے گھوڑے پہ سوے نہر گیا وہ غازی
غل ہوا رن مین کہ عباس علمدار آیا
پانی لینے کے لیے شہ کا مددگار آیا

22
خلف حیدر کرار یہی غازی ہے
سارے لشکر کا علمدار یہی غازی ہے
شی مظلوم کا غمخوار یہی غازی ہے
عاشق سید ابرار یہی غازی ہے
کوئی سر بر نہین ہو سکنے کا ان شیرون سے
شمر لایا ہے لڑانے ہمین کن شیرون سے

23
ہر طرف فوج مخالفت مین یہ غل تھا برپا
روک کر گھوڑے کو عباس نے اعدا سے کہا
تمسے کچھ مانگنے ہم آئے ہین اے اہل وفا
آج تک کچھ نہین واللہ کسی سے مانگا
جان شپیرؑ ہے فرزند علی ہے عباسؑ
جانتے ہو کہ سخی ابن سخی ہے عباسؑ

24
پانی اس مشک مین دو ہمکو کہ پیاسے ہین امام
پیاس سے بالی سکینہؑ ہوئی جاتی ہے تمام
خیمۂ عترت اطہار مین ہے اک کہرام
پیاس سے خاک پہ ہین لوٹتے بچے گلفام
پانی دینے مین تم لوگون کو نقصان ہوگا
بلکہ زہرا و پیمبرؐ پہ یہ احسان ہوگا

25
تب علمدار سے یہ کہنے لگے وہ بے پیر
ہمسے تم کرتے ہو عباس عبث یہ تقریر
آج مر جائیگے گر پیاس کے مارے شپیرؑ
پانی دیوینگے نہ اونکو بجز آپ شمشیر
نہ علی سے نہ محمد سے ڈرینگے واللہ
بھوکا پیاسا ہی اونہین ذبح کرینگے واللہ

26
بولے عباس کدھر دھیان ہے اے قوم جہول
کیا نہین جانتے شپیر کو فرزند رسول
قتل سرور کو کرو گے تو نبی ہونگے ملول
حشر ہو جائیگا جسوقت کہ پیٹینگی بتول
اوسکو مارا تو پیمبر کے وصی کو مارا
اوسکو مارا تو رسول عربی کو مارا

27
سنکے یہ تیر لگے مارنے وہ ناہنجار
غیظ مین آگیا اسوقت علی کا دلدار
برق سی کھینچلی اکبار کمر سے تلوار
لہرین دریا کی نظر آئین تو کی یہ گفتار
یان سے اب خالی تو پھر گھر کو نہین جاتے ہین
پانی پہونچاتے ہین یا ہم یہین مر جاتے ہین

28
کہکے یہ شیر نے حملہ جو کیا اعدا پر
گرے غلطان کی طرح خاک پہ غلطان ہوے سر
وار تلوار کے غازی نے کئے بڑھ بڑھ کر
سر پہ سر لاش پہ لاش آنے لگی رن مین نظر
خون کے دریا مین بہت دشمن دین ڈوب گئے
خوف سے نہر مین گر گر کے لعین ڈوب گئے

29
کیا نعرہ اسد اللہ کے جو اوس دلبر نے
ڈھالین چہرون پہ رکھین اور لگے اعدا ڈرنے
شیر ہر صف کو لگا درہم  و برہم کرنے
حیدری زور دکھایا خلف حیدر نے
گر قدم اہک نے ثابت قدمی پر مارا
تنگ مین ڈال کے ہاتھ اوسکو زمین پر مارا

30
یا علی کہکے اوٹھاتا تھا وہ جسدم گھوڑا
ٹوٹ جاتی تھین صفین ہوتے تھے دشمن پسپا
لڑتا کسی پھرتی سے تھا گھوڑے کو چمکا چمکا
لڑتے وہ کیا کہ کسی کے بھی نہ تھے ہوش بجا
جس پہ حملہ کیا اوس غازی نے وہ زرد ہوا
جسنے پانی پیا اوس تیغ کا وہ سرد ہوا
	
31
گر پڑے ڈر سے علمدارون کے ہاتھون سے نشان
حملہ ور شیر کے مانند تھا وہ شیر ژیان
زیر ران تو سن چالاک تھا صرصر سا روان
تھا وہ اک حشم  زون مین کبھی یان اور کبھی وان
کب ٹھہر سکتے تھے اوس شیر کے آگے نامرد
جان کی پڑگئی جی چھوڑ کے بھاگے نامرد

32
نہر مین غازی نے اوس گھوڑے کو تب ڈال دیا
اور مشکیزہ سکینہؑ کا بھی پانی سے بھرا
نکلا دریا سے تو حائل ہوے سب اہل جفا
ہو گئے ہاتھ قلم مشک سے پانی بھی بہا
پھر تو ٹہرا نہ گیا خانۂ زین کے اوپر
گر پڑے حضرت عباس زمین کے اوپر

33
وان تو گھوڑے سے علمدار گرا دریا پر
یان حسینؑ ابن علی رونے لگے پیٹ کے سر
پوچھا زینبؑ نے کہ کیون روتے ہو کیا ہے سرور
بولے شپیرؑ بہن ٹوٹ گئی میری کمر
کیا کرون ہاے مری چھاتی پھٹی جاتی ہے
بھائی کے خون کی زینبؑ مجھے بو آتی ہے

34
ابھی لڑتا تھا مرا شیر مین تھا دیکھ رہا
نعرۂ یا اسد اللہ کی آئی تھی صدا
اوسکی تلوار سے ہر غول مین تھا غل برپا
اب صدا اوسکی نہین آتی بڑا قہر ہوا
چھپ گئی آنکھون سے تصوریے مرے بھائی کی
اب چمکتی نہین شمشیر مرے بھائی کی

35
اتنے مین حضرت عباسؑ کی آئی آواز
اب خبر لیجئے بھائی کی شہ بندہ نواز
ہوا خلعت سے شہادت کے یہ خادم ممتاز
منتظر آپ کے آنے کا ہون یا شاہ حجاز
کاٹنے سر ہین مرا فوج سے اظلم نکلے
آرزو ہے کہ قدم دیکھ لون تب دم نکلے

36
سوے میدان ہوے یہ سنتے ہی شپیرؑ روان
رو رو کہتے تھے اس آوازکے بھائی قربان
کسطرح خون مین غلطان ہوے اے شیر زیان
آج تاریک ہے شپیر کی آنکھون مین جہان
اب نہین صبر و شکیبائی کا یارا بھائی
اک تمہارا ہی تھا بس ہمکو سہارا بھائی

37
پہونچے یہ کہتے لب نہر بصد درد وبکا
خاک پر بھائی کو حضرت نے تڑپتا دیکھا
خون بھرے لاشے سے اکبار لپٹ کر یہ کہا
کھول دو آنکھون کو عباسؑ یہ بھائی آیا
شعلۂ شوق سے غازی کا جو دل جلنے لگا
قدم سید مظلوم پہ منھ ملنے لگا

38
کہا حضرت نے کہ اس پیار پہ صدقے شپیرؑ
جان دی تمنے مرے واسطے اے ماہ منیر
خون مین آلودہ ہوئی ہاے علی کی تصویر
تن پہ میرے لیے کھائے ہین غضب خنجر و تیر
کیون نہ ہم بدلے ترے جان کو کھونے آئے
اسطرح تم نہ مری لاش پہ رونے آئے

39
بولے عباس کہ فراماؤ نہ یہ شاہ امم
لاکھ سر ہون تو کرون آپ پہ صدقے اسدم
ہر طرح شاد ہون کوئی نہین اسوقت الم
مگر اک داغ یہ دنیا سے لیے جاتے ہین ہم
جیتے جی میری سکینہ نے نہ پایا پانی
ہاتھ بھی کٹ گئے اور ہاتھ نہ آیا پانی

40
شہ نے بھائی سے لپٹ کر کہا اے بھائی جان
واسطے پانی کے تو خون مین ہوے تم غلطان
پانی ملجائیگا ہو تمپہ یہ بھائی قربان
تم نہین ملنے کے چھانونگا اگر سارا جہان
اس الم مین نہین مین جینے کا مر جاؤنگا
بھائی اب تم سا وفا دار کہان پاؤنگا

41
اتنے مین آئی یہ خاتون قیامت کی صدا
ہاے مجھسے تو یہ رونا نہین دیکھا جاتا
اے مرے لاڈلے ہو بھائی کے لاشے سے جدا
اس تری بیکسی مظلومی کے صدقے زہرا
بھائی کی لاش پہ رقت جو تمہین آتی ہے
اے مرے لال مری چھاتی پھٹی جاتی ہے

42
حق نے آنے نہ کبھی دی مرے پالے پہ گزند
خورد سالی مین ہین بچے سبھی روتے ہر چند
حق کا محبوب ترا اونٹ بنا ہے فرزند
ہرنی بچے کو لے آئی کہ تو ہووے خورسند
دمبدم اہل ستم آج ستاتے ہین تجھے
مار کر نیزے عزیزون کو رولاتے ہین تجھے

43
باپ کے بعد بڑے بھائی پہ دیکھا وہ ستم
بیگنہ قتل کیا ہاے پلا کر اوسے سم
تیر تابوت پہ اعدا نے لگائے پیہم
گھر سے لیکر چلتے تابوت حسینؑ کا جسدم
سرخ تھا رنگ ترا طیش کے مارے شپیرؑ
صبر تھوڑا کیا اوسدم مرے پیاسے شپیرؑ

44
آج اس بھائی کی خاطر ہے تمہارا وہی رنگ
کیسا کیسا کیا اعدا نے تمہین جی سے بتنگ
اب بھی مان صدقے ہو چھاتی پہ رکھو صبر کا سنگ
تجھپہ قربان ہوا عباس سمجھ زیست کو تنگ
اس علمدار کی الفت پہ فدا ہو زہراؑ
تیری مظلومی و غربت پہ فدا ہو زہراؑ

45
کیے زہرا نے جو رو رو کے یہ پردرد بیان
ہوکے بیتاب ہوے اور بھی حضرت گریان
اتنے مین جانب جنت ہوے عباس روان
گئے روتے ہوے خیمے کو امام دو جہان
کیا انیس آگے کہے سید ابرار کا غم
شہ تھے اور بیبیان تھین اور علمدار کا غم
