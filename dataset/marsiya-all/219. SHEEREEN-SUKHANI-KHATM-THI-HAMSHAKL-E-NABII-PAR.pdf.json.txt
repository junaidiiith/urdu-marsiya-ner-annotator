جلد اول
www.emarsiya.com

شیریں سخنی ختم تھی ہم مشکل نبیؐ پر
غنچہ دہنی ختم تھی ہم شکل نبیؐ پر
گل پیرہنی ختم تھی ہم شکل بنیؐ پر
نازک بدلی ختم تھی ہم شکل نبیؐ پر
آغوش میں خورشید امامت کے پلے تھے
سب عضو بدن نور کے سانچے میں ڈھلے تھے

تھا رشک مہہ چار دہم حسن کا پرتو
مہ طور میں یہ نور نہ خورشید میں یہ ضو
تھیں ایک سراپا میں بھری خوبیاں سو سو
کٹتا تھا تراشے ہوئے ناخن سے مہ نو
اس حسن پہ نے مہر کونے ماہ کو دیکھا
دیکھا جو اسے قدرت اللہ کو دیکھا

تھا فخر حسینان جہاں یوسف شبیر
صانح نے بنائی تھی فقط نور کی تصویر
کیا خلق حسنؑ رکھتا تھا وہ صاحب توقیر
جھڑتے تھے عجب پھول دہن سے دم تقریر
آواز سے جان آتی تھی مردوں کے بدن میں
اعجاز مسیحائی تھا ایک ایک سخن میں

آئینہ رخ آئینہ روئے محمد
اور گیسوؤں میں نکہت گیسوئے کے محمد
اجلال علیؑ خلق حسنؑ خوئے محمد
آئی تھی تن پاک سے خوشبوئے محمد
تہا نہ تھا حسن شہ لولاک کا جلوہ
اس نور میں تھا پنجتن پاک کا جلوہ

تھا صورت محبوب خدا خلق میں ممتاز
قامت وہی موزوں وہی رفتار کا انداز
لہجہ بھی وہی اور وہی لب اور وہی انداز
تقریر وہ تقریر کہ ہو شہنۂ اعجاز
عالم کو یقیں سید لولاک کا ہوتا
سایہ جو زمیں پر نہ تن پاک کا ہوتا

گردن وہ کہ آئینہ مہتاب سے شفاف
شانے وہ کہ دشوار ہے جن شانوں کا اوصاف
ہاتھ ایسے کہ آنکھوں پہ رکھیں صاحب انصاف
سینہ تھا کہ اک تختۂ بلور تھا تاناف
یہ شور سدا رہتا تھا مشتاقوں کی صف میں
ہے ہوئے کمر، بال ہے یا در نجف میں

قد غیرت شمشاد ہے رخ رشک چمن ہے
غنچہ ہے جہاں سر بہ گریباں وہ دہن ہے
گویا ثمر نخل بدن سیب ذقن ہے
اور موئے کمر رشتہ گلدستہ تن ہے
کس شے میں ہے خوشبو رخ و کاکل سے زیادہ
وہ گل سے زیادہ ہے یہ سنبل سے زیادہ

جب گھر سے نکلتا تھا وہ شبیر کا دلدار
ہو جاتی تھی ایک ایک گلی مصر کا بازار
روز آتے تھے کوسوں سے زیارت کے طلبگار
ایک ایک سے آپس میں یہی کرتا تھا گفتار
جس نے کہ نہ دیکھا ہو جوانی میں نبیؐ کو
وہ دیکھ لے ہم شکل رسول عربیؑ کو

جس روز سے پیدا ہوا وہ گیسوؤں والا
مادر کی طرح باپ نے آغوش میں پالا
فرماتے تھے منھ چوم کے ہر دم شہر والا
ہم شکل پیمبرؐ ہے مرے گھر کا اُجالا
کیوں کر نہ خدا ہوں کہ یہ سایہ ہے نبیؐ کا
اس ماہ نے دیدار دکھایا ہے نبیؐ کا

اوجھل کبھی آنکھوں سے نہ کرتے تھے پسر کو
اکبرؑ ہی کا منھ دیکھ کے اُٹھتے تھے سحر کو
تسلیم کو جھکتا تھا وہ نہیوڑا کے جو سر کو
کہتے تھے لگا چھاتی سے اس رشک قمر کو
اس چہرے کے اس زلف گرہ گیر کے صدقے
فرزند پیمبرؐ تری تصویر کے صدقے

اکبرؑ کو بھی تھا باپ سے اک عشق کا عالم
بے سبط نبی چین نہ آتا تھا کوئی دم
یہ عرض تھی جاتے جو کہیں سید اکرم
یا شاہ ٹھہر جاؤ تو ہمراہ چلیں ہم
خوف نظر بد سے نہ لے جاتے تھے حضرت
چھپ کر علی اکبرؑ سے چلے جاتے تھے حضرت

اٹھتے جو نماز سحری پڑہنے کو سرور
اٹھ بیٹھتے تھے ساتھ پدر کے علی اکبرؑ
جاتے جو سوئے روضۂ پر نور پیمبرؐ
پکڑے ہوئے اُنگلی یہ چلے جاتے تھے باہر
سب کہتے تھے شان قمر و مہر کو دیکھو
لو دن کو قران قمر و مہر کو دیکھو

عمامہ وہ چھوٹا سا، وہ گیسو، وہ رخ پاک
چھوٹی سی عبا، نور کا تن، نور کی پوشاک
دیکھے سے جسے ہوئے قمر مثل کتاں چاک
تکمے سے گریباں کے خجل اختر افلاک
اک اوس سی پڑ جاتی تھی گلہائے چمن پر
بس قطع تھا زیبائی کا جامہ اسی تن پر

فرزندوں سے مادر کی محبت تو ہے مشہور
بانو نے کبھی آنکھ سے اک پل نہ کیا دور
زینب وہی گھر کی تھی وہی آنکھوں کا تھا نور
ماں کو وہی منظور تھا جو تھا اسے منظور
خوش دیکھ کے چھاتی سے لگا لیتی تھی بانو
روتا تھا جو فرزند کو رو دیتی تھی بانو

زلف و رخ اکبر پہ نظر تھی سحر و شام
اس لعل کی خدمت کے ہوا اور نہ تھا کام
بانو کے تن پاک کی جاں تھا وہ گل اندام
ماں رہتی تھی بیدار پسر کرتا تھا آرام
نظروں سے چھپے گر نہ رہی جان بدن میں
جب آگئے باہر سے تو جان آگئی تن میں

گہ شانہ کیا زلفوں میں سر زانوں پہ دھر کے
سرمہ کبھی آنکھوں میں دیا نور نظر کے
منھ رکھتی تھی منھ پر کبھی اس رشک قمر کے
پروانہ سی پھرتی تھی کبھی گرد پسر کے
بوئے تن ہم شکل نبیؐ بھاتی تھی اس کو
منھ رکھتی تھی سینے پہ تو نیند آتی تھی اس کو

بے دل نہ ہوا کبر یہی رہتا تھا اسے دھیان
جب کہتے یہ اماں تو وہ کہتی تھی میں قربان
پہلے ہی مہیا کیا تھا بیاہ کا سامان
کہتی تھی وہ جب بیبیاں کچھ آتی تھیں مہمان
ٹھراؤ کہیں بیاہ مرے رشک چمن کا
سہرا ہے یہ اکبر کا یہ جوڑا ہے دُلہن کا

کیوں صاحبو بیٹا ہے مرا چودھویں کا ماہ
وہ دن ہو کہ اللہ بناے اسے نوشاہ
اب نام خدا بیاہ کے قابل ہے یہ ذیجاہ
جیسا ہے یہ ایسی ہی دلہن دے اسے اللہ
جلدی نہیں حاصل مری اُمید ہو یا رب
اس گھر میں قران مہ و خورشید ہو یا رب

یہ نذر ہے جس روز دُلہن بیاہ کے لاؤں
مرقد پہ محمدؐ کے میں لے کر اُسے جاؤں
اور گرد دلہن دولہا کو روضے کے پھراؤں
پھر گھر میں بڑی دھوم سے لیکر اُسے آؤں
ہو ساتھ سواری کے ہجوم اہل وطن کا
آگے میں ہوں اور پیچھے محافہ ہو دلہن کا

سنتے تھے جو یہ بانوؑ کے آفاق کی تقریر
منھ پھیر کے رو دیتے تھے تب حضرت شبیرؑ
رونے کا سبب پوچھتی گر ان کے ہمشیر 
فرماتے تھے جو چاہے کرے مالک تقدیر
بہتر ہے جو اللہ کو منظور نظر ہے
غم ہوگا کہ شادی کے قسمت کی خبر ہے

زینبؑ کی محبت سے تو ماہر ہے خدائی
بلبل نے تو یہ گل کی محبت نہیں پائی
سب دولت و حشمت علی اکبرؑ پہ لٹائی
دم بھر نہ گوارا تھی بھتیجے کی جُدائی
بیٹیوں کو تو بھائی کی غلامی میں دیا تھا
فرزندی میں ہم شکل پیمبر کو لیا تھا

کہتی تھی ہر اک سے کہ خوشا میرے مقدر
ماں فاطمہ زہرا ہے پدر ساقی کوثر
شبیر سا دنیا میں ملا ہم کو برادر
بیٹا بھی دیا حق نے تو ہم شکل پیمبر
قائم رہے یہ گیسوؤں والا مرے گھر میں
ہے نور محمد سے اُجالا مرے گھر میں

چھاتی سے لگاتی تھی جو اکبر کو بلا کر
حیرت سے پسر دیکھتے تھے جانب مادر
فرماتی تھیں عاشق ہوں تمہاری بھی مقرر
پر سچ کہوں پیارے نہیں اکبر کے برابر
بیٹا مرا ہم شکل رسول دوسرا ہے
تم ہو تو کف خاک ہو یہ نور خدا

ہر چند انہیں تم میں کچھ اور اِن میں جدائی
صدقے گئی پر تم نے یہ دولت نہیں پائی
شہزادہ عالم انھیں کہتی ہے خدائی
آقا کے تو آقا میں یہ اور بھائی کے بھائی
خادم کی طرح ان کی غلامی میں رہو تم
بھائی یہ کہیں گر تو خداوند کہو تم

صدقے گئی تم جانتے ہو رتبۂ حیدر
ہم نام خدا شاہ نجف ساقیٔ کوثر
تھا فوق زمانے میں یداللہ کو سب پر
باندھے رہے ہاتھوں کو مگر پیش پیمبر
کعبے میں چڑھے دوش شہنشاہ امم پر
پر فخر سے آنکھوں کو بھی ملتے تھے قدم پر

کس شخص کی تصویر ہے یہ گیسوؤں والا
چھوٹا ہے یہ رتبے میں بڑوں سے ہے دو بالا
تعظیم کیا کرتے ہیں اس کی شہ والا
میری بھی سعادت ہے جو اس لعل کو پالا
دنیا میں سلامت جو یہ گلفام رہے گا
ہم شکل پیمبر سے مرا نام رہے گا

نکلے گا جو اس گھر سے جنازہ مرا باہر
تم دونوں ادھر اور اُدھر ہوگے کھلے سر
کاندھا مرے تابوت کو دے گا علی اکبرؑ
یہ گریۂ وزاری کی ہے جاوائے مقدر
زینب کو یقین تھا مجھے یہ دفن کریں گے
اس کی نہ خبر تھی کہ یہی پہلے مریں گے

اب کا تب اخبار عزا کہتے ہیں تحریر
اٹھارہ برس کے ہوئے جب اکبرؑ دلگیر
غربت میں گرفتار مصیبت ہوئے شبیرؑ
دعوت کے عوض جمع تھے تیغ و تبر و تیر
وہ پیاس سے مرتے تھے جو نازوں کے پلے تھے
تواریں تھیں اور آل محمد کے گلے تھے

تھی لاکھ جوانوں کی بہتر پہ چڑھائی
غل تھا کہ کرو فاطمہ کے گھر کی صفائی
شہ دیکھتے تھے لٹتی تھی زہرا کی کمائی
بابا سے بچھڑتا تھا پسر بھائی سے بھائی
جو شخص کہ زندہ تھا وہ مرنے پہ تلا تھا
حوریں نظر آتی تھیں در خلد کھلا تھا

لہریں جو دکھاتا تھا انہیں چشمۂ کوثر
جاپڑتے تھے ہنستے ہوئے تلواروں کے منھ پر
گرمی میں پسینے سے جو ہوتا تھا بدن تر
جنت کے دریچوں سے ہوا آتی ہے فرفر
کہتے تھے کہ خادم ہیں ولی ابن ولی کے
سو سر ہوں تو قربان حسینؑ ابن علی کے

جب رو چکے قاسم کو شہ بیکس و بے آس
گلچین گلستان شہادت ہوئے عباسؑ
بھائی جو ہو قتل تو جینے سے ہوئی یاس
کوئی علی اکبر کے سوا پھر نہ رہا پاس
بیتاب تھے تھامے ہوئے ہاتھوں سے کمر کو
تکتا تھا پسر باپ کو اور باپ پسر کو

شہ چاہتے تھے مرنے کو پہلے ہمیں جائیں
سینے کو سپر کر دیں کلیجے کو بچائیں
اکبرؑ کا ارادہ تھا کہ ہم چھیاں کھائیں
میدان سے بابا میرے لاشے کو اُٹھائیں
جب شاہ نظر کرتے تھے شمشیر دو دم پر
ہم شکل نبیؐ دوڑ کے گرتے تھے قدم پر

شہ کہتے تھے فرزند کو چھاتی سے لگا کر
زینب کو تو دیکھ آؤ ذرا خیمے میں جاکر
پھر آئیو یہ چاند سی تصویر دکھا کر
وہ کہتا تھا ہاں جائیں گے ہم برچھیاں کھا کر
منھ معرکۂ جنگ سے موڑا نہیں جاتا
اس وقت میں حضرت کو تو چھوڑا نہیں جاتا

شہ کہتے تھے اے جان پدر ہم کو نہ روکو
ماں بہنوں کی لو جا کے خبر ہم کو نہ روکو
امت پہ فدا کرنے دوسر ہم کو نہ روکو
احسان تمہارا ہے اگر ہم کو نہ روکو
ہم نے وہ سہے رنج کہ کچھ کہہ نہیں سکتے
اللہ تم اک داغ پدر سہ نہیں سکتے

جب جانیں کہ صابر ہو تم اے اکبرؑ دلگیر
دیکھا کرو اور ہم پہ چلیں نیزہ و شمشیر
خنجر مری گردن پہ ہو اور سینے پہ بے پیر
اس وقت کہو تم یہی جو خواہش تقدیر
ریتی یہ ہمارے تن صد پاش کو دیکھو
ٹکڑے سم اسپاں سے مری لاش کو دیکھو

اکبرؑ نے کہا خالق اکبر نہ دکھائے
یا شاہ کہاں سے یہ کلیجہ کوئی لائے
شہ بولے پدر دیکھے پسر برچھیاں کھائے
دنیا میں رہے پیر، جواں مرنے کو جائے
جو کہتے ہو بابا سے بجا کہتے ہو بیٹا
انصاف بھی لازم ہے یہ کیا کہتے ہو بیٹا

جو ہم نے سہے زخم پہ دل پر کوئی کھاتا
ننھے سے کوئی بھانجے ہاتھوں سے گنواتا
عباسؑ سے بھائی کا کوئی داغ اُٹھاتا
ایوبؑ سے صابر کا کلیجہ نکل آتا
شبیر کسی رنج میں مجبور نہیں ہے
پر داغ پسر سہنے کا مقدور نہیں ہے

اکبر نے یہ کی عرض کہ یا سید ابرار
یاد آپ کریں صبر خلیل جگر افگار
خود بیٹے کی گردن پہ رکھا خونخوار
فرمایا کہ سچ کہتے ہو پر اے مرے دلدار
زندہ پسران کا تو ملا ان کے گلے سے
تم پھر کے نہیں آؤ گے تیغوں کے تلے سے

دو جان کا اکبر ترے جانے میں زیاں ہے
تو زینبؑ بیکس کی تن زار کی جاں ہے
مرنا ترا دیکھے یہ اُسے تاب کہاں ہے
بانو کا تو پھر حق بہ طرف ہے کہ وہ ماں ہے
مادر کو قسم رونے کی دے دگے تو جاتا
زینبؑ سے رضا مرنے کی لے لو گے تو جانا

ہم شکل نبیؐ کو تو نہ کچھ بات بن آئی
فضہ نے خبر جا کے یہ بانو کو سنائی
لو بی بی ہوئی شاہ کے لشکر کی صفائی
اب باپ میں اور بیٹے میں ہوتی ہے جدائی
کچھ پہلے تو باتیں تھیں شہنشاہ امم سے
اب لپٹے ہوئے روتے ہیں بابا کے قدم سے

بانو نے کہا شاہ کو کیا تد نظر ہے
وہ بولی کہ آفت میں محمد کا پسر ہے
نے پوش تمہارا ہے نہ کچھ اپنی خبر ہے
ہر مرتبہ جھک جاتے ہیں یہ دردِ جگر ہے
صابر ہیں یہ مضطر انھیں ہوتے نہیں دیکھا
میں نے کبھی اس درد سے روتے نہیں دیکھا

بیتابی میں بیٹے سے لپٹ جاتے ہیں ہر بار
کہ روتے ہیں پڑہتے ہیں کبھی درد کے اشعار
فرماتے ہیں صدقے میں ترے اے مرے دلدار
چھاتی سے لپٹ جا کہ پدر تجھ کو کرے پیار
طاقت نہیں اب ضعف سے تھراتے ہیں شبیرؑ
اکبر تو میں زندہ پہ مرے جاتے ہیں شبیرؑ

گھبرا کے کیا بانوؑ آئے ہے ہے غضب آیا
بس اب نہ رکے گا نہ رکے گا مرا جایا
اصغر کو تو گہوارے میں جلدی سے لٹایا
سر پیٹ کے یہ زینبؑ بیکس کو سنایا
دوڑو مری دولت پہ زوال آتا ہے بی بی
لال آپ کا مرنے کے لئے جاتا ہے بی بی

تم ڈیوڑھی پہ جا کر مرے دلبر کو بلا لاؤ
مر جاؤں گی جلدی علی اکبرؑ کو بلا لاؤ
زینبؑ نے کہا سبط پیمبرؐ کو بلا لاؤ
ہے ہے مرے مظلوم برادر کو بلا لاؤ
میں نکلوں گی گھر سے جو نہ یاں آئیں گے اکبرؑ
کیا باپ کے بے حکم چلے جائیں گے اکبرؑ

ماں بولی رضا دے چکے شاید انھیں سرور
زینبؑ نے کہا یہ مجھے آتا نہیں باور
ہاں مجھ کو بھلا دیں تو بھلا دیں علی اکبرؑ
پر بے مری مرضی نہ رضا دیں گے برادر
اٹھارہ برس پالا ہے مختار ہوں میں بھی
وہ بیٹے کے مالک ہیں تو حقدار ہوں میں بھی

آئے تو مرے سامنے دو گیسوؤں والا
پوچھوں گی بتاؤ مجھے کس نے تمہیں پالا
آغاز مسیں بھی ہوئیں سبزہ بھی نکالا
اللہ یہ بھولے ہمیں جب ہوش سنبھالا
مادر سے رضا جنگ کی لینے کو نہ آئے
بیٹوں کا بھی پرسا ہمیں دینے کو نہ آئے

اے لال بھلا مجھے کو بھلایا تو بھلا یا
بانو کی محبت کا بھی کچھ دھیان نہ آیا
جس ماں نے تمہارے لئے اک جوگ کمایا
خود راتوں کو جاگی تمہیں چھاتی پہ سلایا
اس کو بھی بھلایا مرے پیارے علی اکبرؑ
نے ماں کے ہوئے تم نہ ہمارے علی اکبرؑ

یہ ذکر ابھی تھا کہ شہ بحر و بر آئے
اور باپ کے پیچھے علی اکبرؑ نظر آئے
چلائی سکینہ مرے بیکس پدر آئے
نہیوڑا لیا سر بانو تم نے اور اشک بھر آئے
زینب پسر نائب حیدرؑ سے نہ بولی
لیں شہ کی بلائیں علی اکبرؑ سے نہ بولی

تھی جان تو اکبرؑ میں نظر تھی سوئے شبیرؑ
کہنا تھا کچھ اور بھائی سے کچھ کہتی تھی تقریر
فرماتے تھے حضرت کہ یہ کیا حال ہے ہمشیر
دیکھو تو ذرا کہتے ہیں کیا اکبرؑ دلگیر
وہ کہتی تھی میں کون ہوں کیا مجھ سے کہیں گے
جو دل میں ہے ان کے وہ بھلا مجھ سے کہیں گے

بانوؑ نے اشارہ کیا با گریۂ وزاری
آزردہ ہیں کچھ تم سے پھوپھی جان تمہاری
منھ ڈھانپ کے روئی ہیں ابھی یہ کئی باری
قدموں پہ گرد پالنے والی کے میں واری
جو مرضی ہو ان کی وہی اب کیجیو بیٹا
مر جانے کی رخصت نہ طلب کیجیو بیٹا 

سمجھے علی اکبر کہ خفا ہیں پھوپھی اماں
قدموں پہ گرے دوڑ کے بادیدۂ گریاں
لپٹا کے گلے سے وہ پکاری کہ مری جاں
زنیب ترے بابا کے فدا اور ترے قرباں
زندہ نہ محمدؐ ہے نہ اب عونؑ ہے بیٹا
تم مجھ کو نہ پوچھو تو مرا کون ہے بیٹا

تم صبح سے میدان میں سدھارے مرے دلدار
جا جا کے میں ڈیوڑھی پہ پکار آئی کئی بار
واری مجھے دکھلا نہ گئے آخری دیدار
اکبرؑ نے کہا نرغے میں تھے سید ابرار
تلواریں لئے، اہل ستم گرد کھڑے تھے
عباسؑ کے لاشے پہ یہ بیہوش پڑے تھے

بغلوں میں اگر ہاتھ میں دے کر نہ اٹھاتا
بابا کو بڑی دیر تلک ہوش نہ آتا
نیزہ کوئی ظالم کوئی شمشیر لگاتا
گھر میں اگر آتا تو نہ پھر باپ کو پاتا
سب کہتے کہ بابا سے نہ الفت ہے پسر کو
چھوڑ آیا ستمگاروں میں مظلوم پدر کو

جب سنتیں پسر زندہ ہے اور مر گئے سرور
بتلائیے پھر دودھ مجھے بخشیں گی مادر
میں جانتا تھا آپ ہیں شیدائے برادر
یوں پیار نہ کرتیں کبھی چھاتی سے لگا کر
کہتیں نہ مرے سامنے آوے علی اکبرؑ
کہدو مجھے صورت نہ دکھاوے علی اکبرؑ

میں آپ کے صدقے نہ بلائیں مری لیجئے
لے آیا ہوں بابا کو صلہ کچھ مجھے دیجئے
میدان میں مارے گئے سب بھائی بھتیجے
لٹتی ہے بلاشہ کی تصدق مجھے کیجئے
اماں بھی خفا ہیں مجھے قدموں پہ گرا دو
پالا ہے تمہیں نے تمہیں مرنے کی رضا دو

یہ وقت مصیبت ہے کہ مجھ پر کرو احسان
حضرت سے کہا آپ سفارش کریں اس آن
مادر سے کہا آپ کے قدموں کے میں قربان
چھاتی سے لگا لو کوئی دم کا ہوں میں مہمان
آزردہ نہ ہونا کہ نہایت مجھے غم ہے
اماں تمہیں میری ہی جوان کی قسم ہے

بانوؑ نے کہا میں تو خفا کچھ نہیں واری
میں کون یہی ماں یہی مالک ہیں تمہاری
راضی ہیں یہ رخصت یہ تو منگواؤ سواری
تم سے تو نہ ان کو نہ مجھے جان ہے پیاری
یہ خوش ہیں اگر تم سے تو خرمند ہوں میں بھی
مرضی ہے یہ ان کی تو رضامند ہوں میں بھی

مجھ کو تو فقط دودھ پلانے کی ہے اُلفت
زینبؑ نے تو اٹھارہ برس کی ہے ریاضت
صدقے گئی جب رن کی یہی دیں تمہیں رخصت
پھر روک سکوں میں یہ بھلا ہے مری طاقت
دعویٰ ہے کنیزی کا مجھے بنت علیؑ سے
میں دودھ بھی اپنا تمہیں بخشوں گی خوشی سے

بانوؑ نے یہ ہم شکل پیمبرؐ سے کہا جب
حسرت سے لگے دیکھنے اکبرؑ سوئے زینبؑ
زینبؑ نے کہا مجھ پہ کھلا آپ کا مطلب
پھر چھاتی سے لپٹو کوئی حجت نہ رہے اب
ہر چند سنبھلتا نہیں دل اے علی اکبرؑ
چھاتی پہ رکھی صبر کی سل اے علی اکبرؑ

بابا کی طرف بیٹے نے دیکھا یہ تبسم
خیمے میں ہوا رخصت اکبر کا تلاطم
چلائے شہ دیں کہ مری جان چلے تم
بابا کی ضعیفی پہ کیا خوب ترحم
اس غم میں نہیں صبر کا یارا علی اکبرؑ
فریاد ہے تم نے ہمیں مارا علی اکبرؑ

روتے ہوئے ڈیوڑھی پے گئے اکبرؑ دلگیر
گھوڑے پہ چڑھا لال گرے حضرت شبیرؑ
کی شمر سے جا کر یہ خبرداروں نے تقریر
محبوب خدا آتے ہیں تو لے ہوئے شمشیر
ہم کہتے تھے دو دن کے نہ پیاسے کو ستاؤ
لو اور محمدؐ کے نواسے کو ستاؤ

یہ احمد مرسل ہے قسم کھانے کی جا ہے
روشن ہے جبیں حسن نبیؐ کی یہ ضیا ہے
انوار مہ و مہر کو یہ مرتبہ کیا ہے
یوسفؑ بھی کرے ان کی غلامی تو بجا ہے
مالک انہیں خالق نے کیا حشر کے دن کا
یہ آئیہ رحمت ہیں ادب چاہئیے اِن کا

بولا پسر سعد یہ ہے آمد اکبرؑ
دنیا میں وہی ایک ہے تصویر پیمبرؑ
اب خاتمہ جنگ ہے تنہا ہوئے سرور
ہاں فوج ہو تیار چلیں نیزہ خنجر
بڑھ بڑھ کے جو لڑتے تھے وہ جانباز کہاں ہیں
صف باندھ کے روکیں قدر انداز کہاں ہیں

عباس علمدار کے قاتل کو بلاؤ
رستے پہ سواروں کے پرے جلد جاؤ
کھینچے ہوئے تلواروں کو اے بھائیو جاؤ
لاؤ سر اکبرؑ تو صلہ جنگ کا پاؤ
طاقت نہیں رہنے کی تن شاہ اُمم میں
مر جائیں گے شبیرؑ جواں بیٹے کے غم میں

عباسؑ کے مرنے سے تو ہیں بیکس و مجبور
ٹوٹی ہے کمر ہو گئے ہیں جنگ سے معذور
زخموں سے جو ہووے گا برابر کا پسر چور
آنکھیں شہ مظلوم کی ہو جائیں گی بے نور
خوں کا بھی نہ بیٹے کے عوض لیویں کے شبیرؑ
خود آ کے گلا تیغ پہ دھر لیویں گے شبیرؑ

یہ سنتے ہی لشکر کی صفیں ہو گئیں تیار
ڈنکے پہ لگی چوب علم کھل گئے یک بار
بجلی سی چکنے لگی ایک ایک کی تلوار
ڈھالوں کا اٹھا چار طرف ابر دھواں دھار
شور دہل حرب گزرتا تھا فلک سے
خیرہ تھی نظر برچھیوں کے پھل کی چمک سے

اک سمت کماں دار قدم آگے بڑھا کر
خم ہو گئے تیروں کو کمانوں سے ملا کر
کجبازوں نے سیدھا کیا نیزوں کو اٹھا کر
کچھ آئے کہیں گہ میں کمندوں کو بچھا کر
رونے کی ہے جاؤاں تو یہ سامان وغا تھا
یاں اکبرؑ مظلوم تھے یا سر پہ خدا تھا

تا گاہ زمیں رن کی ہوئی وادیٔ ایمن
صحرائے بلا دور تلک ہو گیا روشن
نعرہ جو کیا شیر نے تھرا گئے دشمن
رشک مہ نو بن گئے نقش سم توسن
ذروں نے نگاہوں سے ستاروں کو گرایا
گھوڑوں نے الف ہو کے سواروں کو گرایا

اک شور ہوا دلبر شبیرؑ کو دیکھو
لو سلسلۂ زلف گرہ گیر کو دیکھو
پیشانی پر نور کی تنویر کو دیکھو
اس ابروئے خدار کی شمشیر کو دیکھو
وہ نور کی مصباح ہے یہ صاحب ضو ہیں
کس اوج پہ اک بدر ہے اور دو مہ نو ہیں

نرگس کہیں آنکھوں کو بھلا کیا اولو الابصار
وہ دیدۂ بے نور ہے یہ مطلع انوار
یہ سبزۂ نو خیر، یہ مہتاب سے رخسار
گویا ورق زر پہ رقم ہے خط گلزار
لب پر ہیں مسیں حسن شباب اِن سے عیاں ہے
تو آتش یا قوت کا دیکھو یہ دھواں ہے

دانتوں کی چمک دیکھ کے حیرت میں ہیں مردم
آتی ہے نظر صاف دورشتہ صف انجم
دیکھا نہیں غنچے میں یہ انداز تبسم
ہے ان کا تبسم نمک خوان تکلم
کرتا ہوں جو وصف لب اعجاز بیاں کو
ہونٹوں کو زباں چاٹتی ہے ہونٹ زباں کو

گردن نہ کہو نور کی اک شمع ہے روشن
ہے طور کا شعلہ بھی چراغ تہہ دامن
پروانہ ہے یاں روشنی دادی ایمن
اور شرم سے حوروں کی جھکی جاتی ہے گردن
پیاسا ہے یہ کم سمجھو نہ اس ماہ کی طاقت
ہے سا عدو بازو میں یداللہ کی طاقت

کس منھ سے کہوں سینۂ انور کی صفائی
آئینۂ مہ نے یہ صباحت نہیں پائی
کیوں کر نہ کرے سینہ زنی ساری خدائی
جلادوں نے برچھی اُسی چھاتی پہ لگائی
سوراخ جگر دیکھ کے ہم شکل نبیؐ کا
کیا حال ہوا ہو گا حسینؑ ابن علیؑ کا

پٹکے سے محمدؐ کے بندھی ہے مکر پاک
اور زیب بدن ہے گی یداللہ کی پوشاک
جس جا پہ رکھے پاؤں شبیہ شہ لولاک
کحل بصر اہل بصیرت ہے وہی خاک
ہاتھ آیا ہے غازی کو چلن شیر خدا کا
ثابت قدمی نام ہے نفش کف پا کا

ناگاہ بڑھی فوج ہوا جنگ کا ساماں
اور گھٹنے لگی طاقت جسم شہ ذی شاں
شہزادے پہ جب پڑنے لگا تیروں کا باراں
تلوار علم کر کے کہا یا شہ مرداں
اک برق جہاں سوز چمکتی نظر آئی
جس صف پہ گری آگ بھڑکتی نظر آئی

نعروں سے بہادر کے دہلنے لگے ناری
اس شعلہ جوالہ سے جلنے لگے ناری
سر بیچ کے لڑنے کو نکلنے لگے ناری
ٹھہرے نہ قدم ہاتھوں کو ملنے گے ناری
میداں میں تو اس برق مجسم نے جلایا
تن سرد ہوا جب تو جہنم نے جلایا

تنہا تھے مگر فوج ستگار کو روکا
دو چار کو گھائل کیا دو چار کو روکا
غازی نے سپر پر نہ کسی وار کو روکا
روکا بھی تو تلوار پہ تلوار کو روکا
نیزے نے ستمگاروں کے دل توڑ دیے تھے
تلوار نے تلواروں کے منھ توڑ دیے تھے

ایک ایک زرہ پوش تہ دام اجل تھا
چار آئینہ والوں کو بھی حیرت کا محل تھا
غازی تھے جنھیں حوصلہ جنگ وجدل تھا
تیروں میں نہ پیکاں نہ کسی برچھی کا پھل تھا
کیوں کر نہ عدو بھاگتے اس صف شکنی سے
حربوں کے بھی سر اڑ گئے تھے تیغ زنی سے

نیزوں کی تکاں ہے تو سنانوں کو گرایا
تلوار سے غازی نے کمانوں کو گرایا
شانوں سے لعینوں کے نشانوں کو گرایا
گھوڑوں سے نمودار جوانوں کو گرایا
جنگ اسداللہ کے سب ڈھنگ دکھائے
تیغ علی اکبرؑ نے عجب رنگ دکھائے

دو ٹکڑے کیا خودوں کو گردن پہ نہ ٹھہری
گردن سے بڑھی آگے تو جوشن پہ نہ ٹھہری
جوشن کو بھی جب کاٹ چکی تن یہ نہ ٹھہری
کیا تن کی حقیقت تھی کہ توسن پہ نہ ٹھہری
اسوار دل کو جنبش نہ ہوئی خانہ زیں پر
اللہ رے صفائی کہ یہ ٹھہری تو زمیں پر

اٹھی جو چمکتی ہوئی وہ برق شرر باز
اوچھی سی کمر پر جو لگا دی تو ہوئی پار
جس غول پہ جاپڑتے تھے تولے ہوئے تلوار
پیدل پہ تو پیدل تھے اور اسوار پہ اسوار
سوکھے ہوئے لب چاٹ کے دم لیتے تھے اکبرؑ
دو چار صفیں کاٹ کے دم لیتے تھے اکبرؑ

گھوڑوں سے اُڑی گرد ہوا رن میں اندھیرا
میداں سے نہ اکبرؑ نے مگر باگ کو پھیرا
چلاتی تھی بانوؑ کہ پھرا لال نہ میرا
یاں حضرت شبیر کو تشویش نے گھیرا
اٹھ اٹھ کے کبھی دیکھتے تھے فوج ستم کو
کہتے تھے کہ لو کچھ نظر آتا نہیں ہم کو

ہر مرتبہ گردوں کو ہلا دیتے تھے نالے
چلاتے تھے ہاتھوں سے کلیجے کو سنبھالے
آواز تو دے باپ کو اے گیسوؤں والے
آگے ترے اے لال خدا مجھ کو اُٹھالے
تو باپ کو دنیا سے گزرتے ہوئے دیکھے
بابا تجھے مقتل میں نہ مرتے ہوئے دیکھے

کس صف میں ہو کس غول سے ہوتی ہے لڑائی
منھ پھیر کے صورت بھی نہ بابا کو دکھائی
پیارے کوئی برچھی تو نہیں چھاتی پہ کھائی
تکبیر کی آواز بھی ہم تک نہیں آئی
ایسا نہیں یہ درد کہ موقوف ہو بیٹا
ہم مرتے ہیں تم جنگ میں مصروف ہو بیٹا

اب باگ پھراؤ علی اکبرؑ! علی اکبرؑ
دیدار دکھاؤ علی اکبرؑ! علی اکبرؑ
دیر اب نہ لگاؤ علی اکبرؑ! علی اکبرؑ
بس لڑ چکے آؤ علی اکبرؑ! علی اکبرؑ
گر اب نہیں آنے کے تو کب آؤ گے بیٹا
ماں گھر سے نکل آئے گی تب آؤ گے بیٹا

بابا ترے صدقے مرے رستم علی اکبرؑ
صفدر علی اکبرؑ مرے ضیغم علی اکبرؑ
یاور علی اکبرؑ میرے ہمدم علی اکبرؑ
جلد آ کے خبر لو کہ موئے ہم علی اکبرؑ
پیری میں نہ بابا کو وغا دے ترے صدقے
چھاتی مری چھاتی سے لگا دے ترے صدقے

بانو نے سنی شہ کی جو یہ گریۂ وزاری
دروازے کے پردے کو اُٹھا کہ یہ پکاری
اکبرؑ کو ہوا کیا جو یہ حالت ہے تمہاری
حضرت نے کہا رن میں اسے گھیرے ہیں ناری
ذرے تو نظر آتے ہیں خورشید نہیں ہے
اکبرؑ کے پھر آنے کی اب اُمید نہیں ہے

میدان میں سنتی ہو یہ تلواروں کی جھنکار
اور برچھیوں کے پھل وہ چمکتے ہیں جو ہر بار
بی بی ترے فرزند پہ چلتے ہیں یہ سب وار
وہ تشنہ دہن ایک ہے اور لاکھ ستمگار
مڑ کر ہمیں صورت بھی دکھاتے نہیں اکبرؑ
ہم دیر سے چلاتے ہیں آتے نہیں اکبرؑ

بانو نے کہا میں بھی کھلے سر نکل آؤں
بیتاب ہے دل خیمے سے باہر نکل آؤں
گہوارے میں اصغرؑ کو لٹا کر نکل آؤں
کہتی ہوئی ہے ہے علی اکبرؑ نکل آؤں
صدقے گئی قربان پسر ہونے دو مجھ کو
تلواروں میں اکبرؑ کی سپر ہونے دو مجھ کو

یا شاہ مرے سر کی قسم دے کے بلا لو
صاحب علی اصغرؑ کی قسم دے کے بلا لو
اپنے سر انور کی قسم دے کے بلا لو
اکبرؑ کو پیمبرؑ کی قسم دے کے بلا لو
تیروں کی جو بو چھار ہے اور تیغ زنی ہے
میداں میں یہ کیسی مرے بچے پہ بنی ہے

حضرت کو بہت جب قلق دل کے ستایا
حمال سے ناقے کو محمد کے منگایا
جب اس پہ چڑھا حیدر کرار کا جایا
اک ابر ستم چاند پہ چھایا نظر آیا
فرمایا کہ اللہ بڑی جنگ ہے رن میں
نیزوں میں یہ اکبرؑ ہے کہ خورشید گہن میں

سنبل سے نظر آئے جو اڑتے ہوئے گیسو
پہچان کے اکبرؑ کو پکارے شہ خوشخو
بابا تری جرأت پہ فدا اے مرے مہ رو
شاباش مرے شیر مرے قوت بازو
گھبراؤ نہ گو فوج ستم چھا گئی بیٹا
حیدرؑ کی لڑائی ہمیں یاد آگئی بیٹا

ناگاہ یہ دیکھا کہ چلا نیزۂ خونخوار
چلائے شہ دیں کہ مرے لال خبردار
یاں سینۂ اکبرؑ سے ہوئی نوک سناں یار
تھڑائے کلیجے کو پکڑ کر شہ ابرار
پھل برچھی کا چھاتی سے نکلتے ہوئے دیکھا
خوں سینہ انور سے ابلتے ہوئے دیکھا

تھی پیاس کئی دن کی کئی روز کا فاقا
ہے ہے علی اکبرؑ کہا اور غش ہوئے آقا
سر پیٹ کے حمال نے بٹھلا دیا ناقا
ریتی پہ گرے غش سے ہوا کچھ جو افاقا
بسمل بھی نہ اس طرح بھی خاک پہ تڑپے
جس طرح حسینؑ ابن علی خاک پہ تڑپے

زینب تو یہ سمجھی کہ برادر ہوئے زخمی
چلائی یہ بانو علی اکبرؑ ہوئے زخمی
حضرت نے کہا ہاں مرے صفدر ہوئے زخمی
افسوس کہ ہم شکل پیمبرؐ ہوئے زخمی
آواز سنا کر ابھی گھوڑے سے گرے ہیں
پھل برچھی کا کھا کر ابھی گھوڑے سے گرے ہیں

خاتون قیامت کی صدا اتنے میں آئی
ہے ہے مرے پوتے نے سناں سینے پہ کھائی
اٹھارہ برس والے نے جان اپنی گنوائی
اب لاش پہ نرغہ ہے محمد کی دہائی
پھل تیغوں کے بجلی کی طرح کوند رہے ہیں
رہواروں سے لاشے کو عدو روند رہے ہیں

لاشے پہ چلے خاک بسرسید عالم
اکبر کی جدائی کا پڑا خیمے میں ماتم
فریاد محمد کی صدا آتی تھی ہر دم
جنباں تھی زمیں کانپتا تھا عرش معظم
سیدانیوں میں ہوتا تھا جب شور بکا کا
ہلتا تھا کلس خیمۂ شاہ شہدا کا

راوی نے یہ لکھا ہے کہ میں دیکھتا ہوں کیا
اک بی بی نکل آئی اُٹھا خٰمے کا پردا
خورشید سا تھا بکہرے ہوئے بالوں میں چہرا
مریم کوئی کہتا تھا کوئی حضرت زہرا
دیکھا نہ گیا اشک ہمارے نکل آئے
گردوں پہ چھپا مہر ستارے نکل آئے

ہلتے تھے در گوش کھلا تھا سر انور
اک دوست پہ اک خاک پہ تھا گوشۂ چادر
گرتی تھی کبھی اور کبھی چلاتی تھی اٹھ کر
ہے ہے علی اکبرؑ، علی اکبرؑ، على اکبرؑ
منزل کا پتہ مجھ کو نہ دیے گئے واری
اس پالنے والی کو نہ لیتے گئے واری


مقتول کے لاشے کو جو اس بی بی نے پایا
مردے کی بلائیں میں کلیجے سے لگایا
پھر سینے کو ہاتھوں سے یہ پیٹا کہ غش آیا
ہاتھ اس کا پکڑ کر شہ بے کس نے اُٹھایا
خیمے میں بصد غم اسے پہونچا کے پھر آئے
روتے ہوئے دروازے تلک جا کے پھر آئے

اس وقت یہ راوی نے کسی شخص سے پوچھا
ہے کون یہ خاتون معظم مجھے بتلا
مریمؑ ہے کہ ساراؑ ہے خدیجہؑ ہے کہ زہراؑ
میں نے کبھی یہ نور کسی میں نہیں دیکھا
اس نے کہا یہ زینبؑ آوارہ وطن ہے
بیٹی ہے علیؑ کی شہ والا کی بہن ہے

بس طول انیسؔ جگر افگار کہاں تک
پہونچی یہ تری نظم شہ کون ومکاں تک
پر حرف تکبر کبھی لانا نہ زباں تک
تو خاک ہے کہ عجز کیا جائے جہاں تک
سب کچھ تجھے آقا کے تصدق سے ملا ہے
اس نظم کی تعریف سخن فہم صلا ہے


سلام

گزر گئے تھے کئی دن کہ گھر میں آب نہ تھا
مگر حسینؑ سے صابر کو اضطراب نہ تھا
نمود و بود بشر کیا محیط عالم میں
ہوا کا جب کوئی جھونکا چلا حباب نہ تھا
فشار سے جو بچائیں ہوا زمیں کو عجب
صدا یہ قبر نے دی حکم بوترابؑ نہ تھا
اگر بہشت میں ہوتے نہ کوثر و تسنیم
تو رونے والوں کی آنکھوں کا پھر جواب نہ تھا
نہ جانے برق کی چشمک تھی یا شرر کی لپک
ذرا جو آنکھ جھپک کر کھلی شباب نہ تھا
حسینؑ اور طلب آب اے معاذاللہ
تمام کرتے تھے حجت سوال آب نہ تھا
جسے نبیؐ نے بلایا ہوا وہ نخل نہال
ثمر اسے بھی دیے جو کہ بار یاب نہ تھا
حضور شاہ پھر آیا کہاں سے حر شہید
خطا کی راہ میں گر جاؤہ ثواب نہ تھا
علیؑ کے پائے مبارک نے جو ضیا پائی
وہ نور حضرت موسیٰ کو دستیاب نہ تھا
ہر اک کے ساتھ ہے روشن دلو طلوع و غروب
سحر کو چاند نہ تھا شب کو آفتاب نہ تھا
فقط حسین کے بچوں پر بند تھا پانی
بہت قریب تھی وہ نہر قحط آب نہ تھا
انیسؔ عمر بسر کر دو خاکساری میں
کہیں نہ یہ کہ غلام ابوترابؑ نہ تھا
