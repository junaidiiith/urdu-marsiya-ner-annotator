MarsiyaeMarsiya
www.emarsiya.com

13

جب تیغ ید اللہ کھنچی دشتِ وغا میں
اک برق غضب کوند گئی، ارض و سما میں
چمکے جو شرر چار طرف اُڑ کے ہوا میں
اعدا میں ہوا غل، کہ گھرے قہر خدا میں
سایہ جو پڑا تیغ دو پیکر کا زمیں پر
جبریل امیں کانپ گئے عرش بریں پر

خورشید کو رعشہ ہوا کانپا فلک پیر
رنگ رخ جلاد فلک ہو گیا تغییر
آنکھوں کے تلے پھرنے لگی موت کی تصویر
تھرا کے عطارد نے صدا دی کہ چلا تیر
غل تھا کہ الٹتا ہے زمانہ کوئی دم میں
چھپتا تھا قلم نوح میں اور لوح قلم میں

جبریل کو چلّانے لگے عرش کے حامل
کرسی کو سنبھالو کہ قیامت ہوئی نازل
کہتے تھے سرافیل کہ قابو میں نہیں دل
ہے قہر الہی غضب سرور عادل
کونین سے ضرب شہ عالم نہ رُکے گی
یہ تیغ وہ بجلی ہے کہ اک دم نہ رکے گی

برہم ہے جو طبع پسر سید لولاک
سیاروں پہ ثابت تھا کہ اب گرتے ہیں افلاک
گھبرا کے نظر کرتے تھے عیسیٰ طرف خاک
ڈر تھا سپر مہر نہ ہو جائے کہیں چاک
سر چرخ پہ آ کھینچا ہے شمشیر دوسر کا
شق ہوئے نہ سینہ کہیں پھر آج قمر کا

سکان سمٰوت میں برپا تھا ادھر غل
رو رو کے ادھر ہوتا تھا، گیتی کو تزلزل
معشوق کو تھا صبر نہ عاشق کو تحمل
گلشن یہ اداسی تھی، جُدا تھے گل و بلبل
تاریک تھا دل تاب کسی دل کو نہیں تھی
پروانہ کہیں جلتا تھا، اور شمع کہیں تھی

تھا خوف کے عالم میں ہر اک بندۂ آزاد
شمشاد کی قمری کو فراموش ہوئی یاد
غنچوں کے چٹکنے میں نکلتی تھی یہ فریاد
ہے ہے چمن کُن فیکوں ہوتا ہے برباد
ناحق گل زہرا پہ جفا ہوتی ہے کل سے
باغی نہیں بر آنے کے اس تیغ کے پھل سے

اڑنے سے پرندوں کے جہاں ہو گیا اندھیر
تھا عالم وحشت، یہ ہرن ہو گئے تھے شیر
چیتوں میں یہ غل تھا کہ قیامت میں نہیں دیر
بھاگو کہ چمکتی ہے یداللہ کی شمشیر
پھر جان کہاں آ گئے سایے میں گر اس کے
ہستی کو جلا دیویں گے دم میں شرر اس کے

لرزاں تھا ہر اک خوفِ شہ جنّ و بشر سے
فریاد کی آتی تھی صدا سنگ و شجر سے
ہیبت تھی کہ اژدر بھی نکل آئے تھے ڈر سے
جنات کی جانوں پہ بنی، جان کے ڈر سے
شمشیر شرر بار سے منھ سب کے مڑے تھے
اڑ سکتی نہ تھیں ہوش یہ پریوں کے اڑے تھے

ہر بحر میں طوفاں تھا تو ہر بر میں تلاطم
تھا شور جزیروں میں سمندر میں تلاطم
جنت میں تزلزل تھا، تو کوثر میں تلاطم
برپا تھا بنی جان کے لشکر میں تلاطم
جو ناک نشین تھا وہ ہراسان اٹھا تھا
آب دم شمشیر سے طوفان اٹھا تھا

سب ساکن افلاک و زمیں کانپ رہے تھے
لرزہ تھا مکانوں کو مکیں کانپ رہے تھے
ہلتا تھا نجف کشور کیں کانپ رہے تھے
تھے امن میں، پر روح امیں کانپ رہے تھے
اللہ رے ڈر، ضربت اولاد علیؑ کا
غل فرش سے تھا عرش تلک نادِ علی کا

کس شان سے تو لے ہوئے شمشیر شرر بار
میدان شہادت میں کھڑے ہیں شہ ابرار
ہے چہرہ نورانی مولا سے نمودار
اجلال محمدؐ غضب حیدر کرّار
عالم شب معراج کا دکھلاتی ہیں زلفیں
غیظ آتا ہے سرور کو تو بل کھاتی ہیں زلفیں

شمشیر کی تابیں ہیں کہ ماتھے پہ شکن ہے
ابرو جو کماں ہے تو مژہ تیر فگن ہے
وہ چشم سیہ آہوئے صحرائے ختن ہے
غصے سے جو ہو سرخ تو پھر شیر ہرن ہے
گہ شام مصیبت ہے گہے صبح طرب ہے
رحمت ہے سپیدی میں سیاہی میں غضب ہے

کچھ دھوپ سے کچھ غیض سے تھے سرخ جو رخسار
تھا صاف شفق سے گل خورشید نمودار
دیتے تھے جو دانتوں کے تلے لعل گہر بار
تھے پرچۂ یاقوت میں گویا در شہوار
مختار دو عالم کے، جہاں زیر نگیں تھا
نقش سلیماں کی بھی خاتم پہ نہیں تھا

وہ ریش مطہر کی سپیدی، وہ سیاہی
دیتی تھی زمانے کی دورنگی پہ گواہی
یہ آئینہ جسم پہ تھی گرد تباہی
تھیں بازوؤں میں مچھلیاں یا رنگ میں ماہی
مانند ید اللہ لڑائی پہ تلے تھے
سو عقدۂ مشکل انھیں ہاتھوں سے کھلے تھے

لو قبضے پہ ہے دست زبردست شہنشاہ
جن کی رگ و پے میں ہے بھر ازدر ید اللہ
غیر از ید قدرت کوئی اس سے نہیں آگاہ
گر کوہ گراں ہو، تو اکھاڑیں صفت کاہ
بھاری ہو یہ گر، سارا جہاں جنگ پہ تل جائے
زور اس کا ہو گر، قلعہ خیبر پہ تو کھل جائے

اعدا بھی ہیں چپ شمع رسالت بھی ہے خاموش
سینے میں تلاطم ہے شجاعت کا ہے یہ جوش
تیز نگہ شہ سے جوانوں میں نہیں ہوش
چھپ جاتے ہیں ڈھالوں کی سیاہی میں زرہ پوش
جوہر نظر آتے ہیں جو اس تیغ دو دم کے
پانی ہوئے جاتے ہیں جگر اہلِ ستم کے

تولے ہوئے شمشیر کو پڑھتے ہیں یہ اشعار
دنیا بھی ہے بے مہر زمانہ بھی ہے غدار
تف تجھ پہ ہے اے دہر ستمگار و جفا کار
بد دل تری اس سفلہ پرستی سے میں دیں دار
زہراؑ سے محمدؐ سے علیؑ سے نہ وفا کی
شاکی رہے سب تو نے کسی سے نہ وفا کی

تو نے غم فرزند میں آدم کو رلایا
عیسےٰؑ نے جہاں میں کوئی دم چین نہ پایا
خنجر سے لہو حضرت یحییٰؑ کا بہایا
کس چاہ میں یعقوب سے یوسف کو چھڑایا
وہ کون سے دکھ تھے جو دکھائے نہیں تو نے
کیا کیا کنوئیں پیری میں جھنکائے نہیں تو نے

توڑے در دندان نبیؐ سنگ جفا سے
مسجد ہوئی تر خون سر شیرؑ خدا سے
فرصت نہ ملی فاطمہؑ کو رنج و بلا سے
ٹکڑے ہوا شپرؑ کا جگر زہر وغا سے
باقی تھا فقط میں، سو عزیزوں سے چھٹا ہوں
پانی کو ترستا ہوں غریبی میں لٹا ہوں

فرما کے یہ اعدا کو پکارے شہ ذی جاہ
اب جنگ میں کیا دیر ہے اے فرقہ گمراہ
شاید مری قوت سے ابھی تم نہیں آگاہ
رستم تو یہاں زال ہے اور شیر ہے روباہ
تلوار کا مالک ہوں ولی ابن ولی ہوں
جرأت مرا حصہ ہے کہ فرزند علیؑ ہوں

عاقل ہو تو مکار کی باتوں پہ نہ جاؤ
صابر ہوں میں صابر کو نہ تم غیظ میں لاؤ
دم میں غضب آ جائے گا دیکھو نہ ستاؤ
جینا ہو تو ہٹ جاؤ جو مرنا ہو تو آؤ
خیر اپنے سروں کی جو ہو منظور تو سر کو
دیکھو ابھی روکے ہوئے ہوں، تیغ دو سر کو

مجھ سا کوئی گر اور ہو تم لوگوں کا رہبر
بہتر ہے پھرا دو مرے اس حلق پہ خنجر
اُمت کے جو کام آئے تو حاضر ہے مرا سر
پر میرے سوا کوئی نہیں، سبط پیمبرؐ
کھو کر مجھے ڈھونڈو گے تو فریاد کرو گے
جب میں نہ ملوں گا تو بہت یاد کرو گے

جو زندہ ہے قدر اس کی کسی کو نہیں زنہار
زندوں سے کچھ ان مردہ پسندوں کو نہیں کار
عبرت کی بے جا فاعتبروا یا اولی الابصار
سو جاتا ہے جب وہ تو یہ سب ہوتے ہیں بے دار
روئے تو اُسے کیا جو ثنا کی تو اُسے کیا
تعریف اگر بعد فنا کی تو اُسے کیا

گر زیست میں فاقہ ہو تو غم کوئی نہ کھائے
اور وقت مصیبت کے کوئی پاس نہ آئے
یوں پیاس میں لا کر کوئی پانی نہ پلائے
اور بعد فنا فاتحہ شربت پہ دلائے
پروا نہیں پیوند ہو گر رخت بدن میں
مرتے ہیں بس اس پر کہ تکلف ہو کفن میں

یوں ہاتھ نہ تھا میں جو گرے بندۂ معبود
تابوت کو دینا ہو جو کاندھا، تو ہیں موجود
یوں جانتے ہیں قرض حسن دینے کو بے سود
زر صرف ہو میت کے جو ماتم میں تو خوشنود
یوں بھول کے بھی ذکر نہیں کرتے ہیں اس کا
مر جاتا ہے جب کوئی تو دم بھرتے ہیں اس کا

ہوشیار ہو اے قوم کہ دنیا ہے گزرگاہ
رہتا ہے گدا اس میں ہمیشہ نہ شہنشاہ
کیا مرحلہ صعب ہے العظمتہ للہ
تھراتے ہیں رہبر بھی وہ پُرخوف ہے یہ راہ
بے خوف ہیں وہ جن کو تولّائے علیؑ ہے
ہاں زاد سفر دوستی آلِ نبیؐ ہے

کچھ دن بشر اس خانۂ دنیا میں ہے مہماں
دست ملک الموت میں ہے سب کا گریباں
زندوں میں ہے گر آج تو کل ہوویں گے بیجاں
پہلے سے ہے لازم سفر مرگ کا ساماں
اعمال و عقائد میں نہ ہرگز خلل آئے
کیا جانیے کس وقت پیام اجل آئے

کچھ وقت معین نہیں انساں کی اجل کا
آج اُٹھ گئے وہ کرتے تھے سامان جو کل کا
بندہ وہ ہے پابند رہے نیک عمل کا
پلّہ وہی بھاری ہے جو ہو جرم سے ہلکا
کیا خاک کا بوجھ اس کے لیے قبر میں کم ہے
ہو اور گناہوں کی گرانی تو ستم ہے

لو پند بھی آخر ہے نصیحت بھی ہوئی ختم
حجت مجھے منظور تھی حجت بھی ہوئی ختم
الفت بھی، مروت بھی، محبت بھی ہوئی ختم
لو باب ترحم کی، عبارت بھی ہوئی ختم
دل رکھتے ہو فولاد یہ جوہر ہیں تمھارے
اب تیغ ید اللہ ہے اور سر ہیں تمھارے

بے قتل مجھے چین کب آتا ہے خبردار
سب فوج پہ ادبار، اب آتا ہے خبردار
فرزند امیر عرب آتا ہے خبردار
لشکر پہ خدا کا غضب آتا ہے خبردار
فوجوں کی صفیں دم میں الٹ دیتا ہوں آ کے
دیکھوں تو کہاں جاتے ہو؟ پنجے سے قضا کے

خالق نے مرے قوت حیدر مجھے دی ہے
فیاض نے توقیر پیمبرؐ مجھے دی ہے
مختار نے مختاری کوثر مجھے دی ہے
کرّار نے شمشیر دو پیکر مجھے دی ہے
کھل جائے گی، ہم میں برش اس تیغ دوسر کی
کنجی تو مرے ہاتھ میں ہے فتح و ظفر کی

غصے میں مرے طور ہیں سب قہر خدا کے
غارت ہو نظر جس پہ کروں غیظ میں آ کے
بچتا نہیں تلوار ہماری کوئی کھا کے
ناخن میں ہمارے ہیں ہنر عقدہ کشا کے
کس معرکے میں تیغ کو تولا نہیں ہم نے
تھا کون سا در بند جو کھولا نہیں ہم نے

تم نار ہو میں نور خدائے دو جہاں ہوں
تم ننگ جہاں، میں شرف کون و مکاں ہوں
تم جنگ میں روباہ ہو میں شیر ژیاں ہوں
تم کاہ سے کمزور ہو، میں کوہ گراں ہوں
لاکھوں ہوں تو ہے فتح بہر کیف ہماری
کرتی ہے صفیں صاف سدا سیف ہماری

اس تیغ سے رستم سا دلاور نہیں بچتا
سَن سے جو یہ چلتی ہے تو مغفر نہیں بچتا
مغفر نہ رہا فرق پہ جب سر نہیں بچتا
سر کیا ہے کہ اک ضرب میں پیکر نہیں بچتا
بجلی ہے یہ رکتے کبھی دیکھا نہیں اس کو
گر ہوں پر جبریل تو پروا نہیں اس کو

لاسیف اسی حجت قاطع کی ثنا ہے
آسیب ہے کیا سبب سے پھل اس کا بنا ہے
یہ لشکر باغی کے لیے دار فنا ہے
سایے میں جو اس تیغ کے آیا وہ فنا ہے
جوہر میں جو ہے فتح تو قبضے میں ظفر ہے
دشمن کے لیے تیغ ہے مومن کی سپر ہے

فخر عرب و روم و عجم کی ہے یہ تلوار
کاٹے ہیں نشاں جس نے علم کی ہے یہ تلوار
کاٹ اس میں غضب کا ہے ستم کی ہے یہ تلوار
مثل مۂ نو بدر میں چمکی ہے یہ تلوار
ہلتی تھی زمیں ہاتھ جو قبضے پہ دھرا تھا
خندق کو اسی تیغ نے لاشوں سے بھرا تھا

پائی نہ اماں لشکر صفین و جمل نے
عنتر کو جلایا ہے اسی تیغ اجل نے
نے لات نے مرحب کو بچایا نہ ہبل نے
کاٹا شجر کفر کو اس تیغ کے پھل نے
گر پاس نہ ہوتا پر جبریل امیں کا
ملتا نہ پتا زیر زمیں گاد زمیں کا

جس وقت سر چاہ علیؑ کے قدم آئے
جنات ہزاروں تہ تیغ دو دم آئے
فریاد کناں، ساکن بیرالالم آئے
یا شیر خدا دین محمد میں ہم آئے
دیجیے گا سزا پھر اگر اس راہ سے نکلیں
یوسف کی قسم لو جو کبھی چاہ سے نکلیں

اک ہاتھ میں دو ہوں گی سنانوں کو بچاؤ
ڈھونڈھو نہ کمیں گاہ کمانوں کو بچاؤ
مٹ جائے گی یہ شان نشانوں کو بچاؤ
جب جانیں کہ اس تیغ سے جانوں کو بچاؤ
رکتی ہے نہ جوشن پہ نہ تھمتی ہے کمر پر
یہ مرگ مفاجات سے جلد آتی ہے سر پر

بے جان کیے خانۂ تن سے نہیں پھرتی
بے صاف کیے فوج کو رن سے نہیں پھرتی
کچھ ہو یہ شجاعت کے چلن سے نہیں پھرتی
بے سیر گل زخم بدن سے نہیں پھرتی
منھ خود و زرہ سے کبھی موڑا نہیں اس نے
دشمن کو کبھی جنگ میں چھوڑا نہیں اس نے

بیٹھی ہے تو سر تن سے جدا کر کے اٹھی ہے
دشمن کو اشارے میں فنا کر کے اٹھی ہے
کافر کے سراپا کو دوتا کر کے اٹھی ہے
ہر معرکے میں حشر بپا کر کے اٹھی ہے
چمکی ہے یہ جس دم تو صفیں چاٹ گئی ہے
اک ہاتھ میں سو سو کے گلے کاٹ گئی ہے

پڑھ کر یہ رجز شام کے بادل میں در آئے
چمکا کے فرس کو صف اول میں در آئے
بے دینوں کے دل ہل گئے جس دل میں در آئے
اک شیر سے تلواروں کے جنگل میں در آئے
تھرا گیا میداں کہ ہزبر احد آیا
لشکر میں پڑا شور کہ بھاگو اسد آیا

اعدا کے سروں پر جو وہ تیغ دوسر آئی
اک تیز چھری تھی، کہ کلیجوں میں در آئی
بجلی سی چمک کر ادھر آئی اُدھر آئی
دور ہو گئی جب تیغ کے نیچے سپر آئی
دستانے میں یوں کاٹ گئی دست ستم کو
جس طرح سے کاٹے کوئی جلدی میں قلم کو

بے دست ہر اک صف تھی تو بے سر تھا ہر ایک غول
خود اُلٹے ہوئے خاک پہ تھے صورت کشکول
شمشیر دوستی نے نکالی تھی نئی تول
سر بکتے تھے ارزاں پہ نہ لیتا تھا کوئی مول
اس تیغ سے فولاد کا دل نرم ہوا تھا
تن سرد تھے بازار اجل گرم ہوا تھا

چار آئینہ والوں کو نہ تھا تیغ سے چارا
چورنگ تھے سینے تو کلیجے تھے دو پارا
کہتے تھے زرہ پوش انہیں جنگ کا یارا
بچ جائیں تو جائیں، کہ ملی جان دوبارا
جوشن کو سُنا تھا کہ حفاظت کا محل ہے
اس کی نہ خبر تھی کہ یہی دام اجل ہے

بدکیش لڑائی کا چلن بھول گئے تھے
ناوک فگنی تیر فگن بھول گئے تھے
سب چلہ کشی، عہد شکن بھول گئے تھے
بے ہوشی میں ترکش کا دہن بھول گئے تھے
معلوم نہ تھا جسم میں جاں ہے کہ نہیں ہے
چلّاتے تھے قبضے میں کماں ہے کہ نہیں ہے

تولے ہوئے بھالوں کو جفا کار تھے ہر چند
تھی عقدہ کشا تیغ نہ بندھتا تھا کوئی بند
کیا روکتے تیروں کو جوانان تنومند
تھا شیر نیستان اسد اللہ کا فرزند
بیرق تھے نہ بھالے تھے نہ پرچم نہ علم تھا
اک ہاتھ میں یاں ہاتھ بھی نیزہ بھی فلم تھا

دم کی تھی دعا شاہ نے کیا تیغ دو دم پر
نے خود پہ رکتی تھی نہ تھمتی تھی جھلم پر
گردن سے جو سینے پہ تو سینے سے شکم پر
توسن سے رکابوں پہ رکابوں سے قدم پر
جوشن میں فتوحی میں نہ بکتر میں نہ زیں پر
سم کاٹ کے گھوڑے کے جو دیکھا تو زمیں پر

غل تھا کہ زمانے میں نہیں صف شکن ایسا
تلوار جو ایسی ہو تو ہو، تیغ زن ایسا
دنیا میں لڑا ہے کوئی تشنہ دہن ایسا
کچھ حرف شکایت میں نہ آئے چلن ایسا
سکہ نہ ہو کیوں ضرب شجاع ازلی کا
کونین میں ہے نام حسین ابنِ علیؑ کا

نیزوں کو ہلاتے تھے جو رہواروں پہ تن کے
ٹکڑے بھی زمیں پر نہ ملے اُن کے بدن کے
جنگل میں چھپے آئے وہاں شیر جو بن کے
بھاگے وہ ہرن ہو کے بہادر تھے جو رن کے
صفدر نے جواں مردوں کے دل توڑ دیے تھے
نیزوں کے دم تیغ نے منھ موڑ دیے تھے

انبار تن و سر کے سراسر تھے زمیں پر
تن تھے کسی جا اور کہیں سر تھے زمیں پر
کاٹے ہوئے ہتھیار برابر تھے زمیں پر
جوشن کہیں ٹکڑے کہیں مغفر تھے زمیں پر
بے جان کہیں دو اہلِ ستم ساتھ پڑے تھے
ریتی پہ کہیں پاؤں، کہیں ہاتھ پڑے تھے

کس سر پہ چڑھی تیغ کہ توسن سے نہ اُتری
وہ کون سا توسن تھا کہ یہ سن سے نہ اُتری
ہے جان لیے جسم تہمتن سے نہ اُتری
اتری جو نہ وہ موت بھی گردن سے نہ اُتری
دشمن کو نہ زندہ کسی جا موت نے چھوڑا
تیغ أتری کمر سے، تو گلا موت نے چھوڑا

چلتی تھی چپ و راس جو شمشیر دو دھاری
ریتی پہ تڑپتی تھی دو رستہ صف ناری
خنجر تھے گلوں پر تو کلیجوں پہ کٹاری
کٹ کٹ گئیں تیغیں ستم آرا ہوئے عاری
نوکیں جو پڑیں دل پہ کسی بانیٔ شر کے
دو برچھی کے پھل پار ہوئے ایک جگر کے

افعی کی طرح منھ سے نکالے تھی زباں تیغ
ہر دم صف کفار پہ تھی شعلہ فشاں تیغ
گرتی تھی چمک کر کبھی یاں اور کبھی واں تیغ
چھپتے تھے جفا جو جو نہ دیتی تھی اماں تیغ
قبضے میں جو سب فوج تھی اس تیغ دوسر کے
بچ سکتے تھے دشمن نہ ادھر کے نہ اُدھر کے

غل تھا کہ نہ ڈھالوں نے یہ تلوار رکے گی
روکے سے نہ یہ برق شرر بار رکے گی
سو بار گرے گی پہ نہ اک بار رکے گی
برق غضب ایزد قہار رکے گی
انگشت قضا کہتے ہیں اس تیغ کے پھل کو
سر پر کبھی آتے نہیں دیکھا ہے اجل کو

تاب ایسی کہ لشکر کو پریشاں کیا جس نے
آب ایسی کہ خشکی میں یہ طوفاں کیا جس نے
دم ایسا کہ سب فوج کو بے جاں کیا جس نے
بر ایسا کہ جنگل کو گلستاں کیا جس نے
سر سیکڑوں کاٹے تھے، پہ رنگ اس کا ہرا تھا
ہر ناب میں ناگن کی طرح زہر بھرا تھا

قبضہ وہ جسے رکھتے تھے قبضے میں یداللہ
نابوں سے عیاں تھا کہ عدم کی ہے یہی راہ
جوہر وہ کہ ہر فرد بشر جس سے ہو آگاہ
قد آفت دوراں برش العظمۃ لله
باڑھ ایسی مقابل کبھی دریا نہیں جس سے
گھاٹ ایسا کہ جیتا کوئی اُترا نہیں جس سے

مومن کے لیے نور ہے کافر کے لیے نار
یہ رنگ نیا تھا، کہیں آتش کہیں گلزار
اعجاز تو دیکھو، کہیں راحت کہیں آزار
قدرت کا تماشا ہے، کہیں گل تو کہیں خار
دم بند تھے دہشت سے شجاعان جہاں کے
مسدود تھے سب رستے وہاں امن و اماں کے

ناری کو سقر تک کبھی پہونچا کے پھر آئی
دیکھا کسی موذی کو تو بل کھا کے پھر آئی
ناگن کی طرح سَن سے کبھی جا کے پھر آئی
جانا تھا کہ بس فوج پہ لہرا کے پھر آئی
غل تھا کبھی یوں تیغ کو چلتے نہیں دیکھا
افعی کو بھی یہ زہر اُگلتے نہیں دیکھا

خوں ناریوں کا چاٹ کے گرمائی ہوئی تھی
بجھتی جو نہ تھی پیاس کو جھنجھلائی ہوئی تھی
دریا کی طرف جانے پہ لہرائی ہوئی تھی
سب فوج پہ اک برق غضب چھائی ہوئی تھی
منھ کیا تھا کہ اک قہر تھا، خم تھا کہ غضب تھا
لشکر کا لہو پی گئی، دم تھا کہ غضب تھا

دو کر کے سر و صدر و شکم ناف سے نکلی
تعریف دل صاحب انصاف سے نکلی
بجلی سی جو چار آئینہ صاف سے نکلی
یا فاتح خیبر کی صدا قاف سے نکلی
چل جاتا تھا جب وار امام مدنی کا
غل ہوتا تھا افلاک پہ اللہ و غنی کا

جب تن کے چلی حال عدو غیر کر آئی
جس صف پہ گری، خاتمہ بالخیر کرائی
کشتوں کے تڑپنے کی کبھی سیر کر آئی
دریا کی طرف خوں میں کبھی پیر کرائی
سب گھاٹ سے دنیائے فلک خون میں تر تھی
تلوار نہ تھی ماہی دریائے ظفر تھی

وہ سیل جدھر آئی، تلاطم نظر آیا
آنکھوں سے نہاں مجمع مردم نظر آیا
ہل چل میں سواروں کا پرا گم نظر آیا
جو تھا بہ سر زیں، وہ تہِ سُم نظر آیا
منھ کھول کے اژدر نے نوالہ کیا سب کو
بجلی کی تڑپ نے تہ و بالا کیا سب کو

دو شخصوں نے اک غول سے رہوار نکالے
اک ہاتھ میں نیزہ لیے اک تیغ سنبھالے
چار آئینہ بر میں، سپریں کاندھوں پہ ڈلے
امداد کو پہونچے کئی سو برچھیوں والے
کس دھوم سے وارد سر میداں ہوئے دونوں
پڑھ پڑھ کے رجز، جنگ کے خواہاں ہوئے دونوں

ایک ایک ستم پیشہ و سرہنگ و جفا جو
مغرور وسیہ کار و سیہ رنگ و سیہ رو
بدصورت و بدہیبت و بدسیرت و بدخو
سینے جو کشادہ ، تو قوی ساعد و بازو
پیاسے تھے لعیں خون امام ازلی کے
دونوں کو عداوت تھی گھرانے سے علیؑ کے

برچھوں کو ہلاتے ہوئے آئے جو وہ بدکار
ہر گشت میں پھرتے تھے فرس صورت پرکار
شبدیز کو چمکا کے پکارے شہ ابرار
آتی ہے اجل سر پہ خبردار! خبردار
حافظ ہے خدا کچھ مجھے پروا نہیں جو ہو
یہ بھی ہے شگوں نیک کہ پہلے ہی سے دو ہو

یوں کہنے لگے طعن سے دونوں ستم ایجاد
حضرت بھی بلا لیں جسے چاہیں پئے امداد
فرمایا پکاروں کسے میں بے کس و ناشاد
اب تو نہ بھتیجا ہے، نہ بھائی ہے نہ اولاد
سب مر گئے، تنہا ہمیں لاکھوں میں کھڑے ہیں
یہ خاک پہ لاشے انھیں پیاروں کے پڑے ہیں

گو کوئی نہ بھائی نہ پسر ساتھ ہے میرے
ہاں ایک خدا آٹھ پہر ساتھ ہے میرے
ہمدم کی طرح تیغ دو سر ساتھ ہے میرے
میں سیف الہی ہوں ظفر ساتھ ہے میرے
تم دونوں ہو کیا، فتح کبھی پا نہیں سکتے
لاکھوں ہو تو قبضے سے میرے جا نہیں سکتے

ناگاہ بڑھے تول کے نیزوں کو وہ خونریز
مہمیز جو کی برق مجسم ہوئے شبدیز
ٹاپوں سے ہلا دور تلک دشت بلا خیز
فولاد میں در آئیں سنانیں تھیں وہ سر تیز
آمد میں یہ دعوی تھا، ہر اک بانی شر کو
نوکوں پہ اٹھا لیتے ہیں زہرا کے پسر کو

مکاروں نے دکھلائی بہت شعبدہ بازی
دیکھا کیے ہنس ہنس کے شہنشاہ حجازی
تھے عقل کے کوتاہ جو کی دست درازی
ہاتھ آتا ہے کب ابنِ یداللہ سا غازی
جو منھ چڑھا خاک کا پیوند ہوا ہے
نیزوں سے کہیں عقدہ کشا بند ہوا ہے

وار آپ نے جب رد کیے اُن کے کئی باری
تھرانے لگے ہاتھ یہ دہشت ہوئی طاری
تھی تیغ شۂ دین غضب ایزد باری
کانپا جو کلیجہ دو دلے ہو گئے ناری
نیزوں کی سناں کو دم شمشیر نے کاٹا
غل تھا کہ سر شمع کو گل گیر نے کاٹا

اک ضرب میں دونوں کے جو نیزے ہوئے بیکار
تلواریں علم کر کے پھر آئے وہ ستم گار
تیغیں جو چپ و راس سے ملنے لگیں اک بار
روکے سپر حضرت حمزہؑ پہ وہ سب وار
دونوں کو ڈرایا بھی نہ شمشیر دوسر سے
پسپا ہوئے وہ خود تو بڑھے آپ ادھر سے

اس ضرب میں ہاتھ اُس کا اُڑا اور سپر اس کی
دو تھا جو سر اس کا تو جدا تھی کمر اس کی
اس کو خبر اس کی تھی نہ اس کو خبر اس کی
کی موت نے دعوت اِدھر اس کی ادھر اس کی
گرمی میں لڑے تھے شہ دل گیر سے دونوں
ٹھنڈے ہوئے، آب دم شمشیر سے دونوں

اک ہاتھ میں بے جاں ہوئے، دونوں جو ستمگر
حضرت نے کہا اور بھی ہے کوئی دلاور
دعویٰ ہو تو دیکھے مری تلوار کے جوہر
پھر تاب کسے تھی، کہ مقابل ہو جو آ کر
دونوں کو اجل لائی تھی شمشیر کے منھ پر
صید آپ سے جاتا ہے کوئی شیر کے منھ پر

ہاتھ ایسا جسے دست خدا کہیئے تو حق ہے
ضرب ایسی کہ جس ضرب سے دل کفر کا شق ہے
جب چاہیں الٹ دیں کہ زمیں ایک ورق ہے
یہ سب ہے، مگر آپ کو امت کا قلق ہے
دیتے تھے دُہائی جو پرے اہل جفا کے
آنسو نکل آتے تھے، امام دوسرا کے

ہر چند کہ بیٹوں کے تھے قاتل وہ ستمگار
مانگی جو اماں سب نے تو خود روک لی تلوار
بد عہد تھی کیا اُمت غدار و جفا کار
یاں ہاتھ رکا، واں سے ہوئی تیروں کی بوچھار
یاں رحم تھا اور اُمت عاصی کی دعا تھی
واں صلح میں تھا مکر لڑائی میں دغا تھی

وان ظلم وستم تھے، ادھر الطاف و مدارا
باطل پہ وہ تھے، حق پہ ید اللہ کا پیارا
وه خاک کے ذرے تھے یہ تھا عرش کا تارا
واں لاکھ ستمگر، ادھر اک پیاس کا مارا
واں قتل کا غل فوج مخالف میں اُٹھا تھا
سوکھے ہوئے ہونٹوں پہ ادھر شکر خدا تھا

سب سے پسر سعد یہ کہتا تھا کہ جاؤ
جلدی سر فرزند نبیؐ کاٹ کے لاؤ
لینا ہے زر سرخ، تو خوں شہ کا بہاؤ
فرماتے تھے شپیرؑ کہ حاضر ہوں میں آؤ
طوفاں سے کہیں کشتی تن پار اتر جائے
سر تن سے جدا ہو تو بڑا بار اُتر جائے

نقصان میرا کیا ہے؟ اگر تم نے دغا کی
جاگیر شہادت مجھے خالق نے عطا کی
اللہ سے وعدہ کیا جو اس پہ وفا کی
میرا نہیں سر یہ تو امانت ہے خدا کی
سر دینے میں حجت نہیں تکرار نہیں ہے
ہم لوگوں کے اقرار میں انکار نہیں ہے

فرما کے یہ قبضے سے رکھا تیغ دوسر کو
لٹکا دیا ہرنے پہ دلاور نے سپر کو
پایا تھا جو تنہا شہ مرداں کے پسر کو
بس گھیر لیا شام کے بادل نے قمر کو
لشکر کی سیاہی تھی کہ گھبرا گئے شپیرؑ
سب فوج کی تیغوں کے تلے آ گئے شپیرؑ

اک نور کو گھیرے ہوئے ظلمت نظر آئی
دن کو شب یسرہ کی علامت نظر آئی
خود شافع محشر پہ قیامت نظر آئی
قرآن کے بچنے کی نہ صورت نظر آئی
کٹتی تھیں رگیں ظلم کا دروازہ کھلا تھا
اجزائے تن پاک کا شیرازہ کھلا تھا3

بت گرد تھے اور بیچ میں وہ کعبۂ ایماں
تھا نوح پہ خشکی میں عجب طرح کا طوفاں
وہ لاکھ دل آزار اور اک عیسی دوراں
کیا مورچہ بندی تھی پے قتل سلیماں
فرعونیوں کا حضرت موسی پہ ستم تھا
سب فوج کی تیغیں تھیں اور اک شاہ کا دم تھا

بے کس پہ ہزاروں جو چلے تیر سہ پہلو
غربال ہوا سینۂ شاہنشہ خوش خو
نیزے جو برابر سے لگاتے تھے جفا جو
چھد جاتے تھے، دونوں کبھی شانے کبھی بازو
بند آنکھیں کیے جھومتے تھے گھوڑے پہ رن میں
تلواروں کے پھل لگتے تھے اس پھول سے تن میں

پھولے ہیں گل زخم کوئی جا نہیں خالی
شرماتی ہے جن سے گل صد برگ کی لالی
یوں کٹ کے لٹک آئے تھے، دست شہ عالی
جیسے کوئی کرتا ہے قلم پھول کی ڈالی
جا کر جو پھر آنے کے نہیں باغ جہاں میں
عالم کو دکھاتے ہیں بہار اپنی خزاں میں

جب مارتا تھا سنگ دہن پر کوئی غدار
فرماتے تھے فریاد ہے یا احمد مختار
پڑتی تھی قضا سے جو کوئی فرق پہ تلوار
سر تھام کے چلاتے تھے یا حیدر کرار
چھدتا تھا جو تیروں سے جگر شاہ زمن کا
نعرہ لب خشکیدہ پہ تھا ہائے حسنؑ کا

تھا خوں کا دریا جو ہر اک زخم سے جاری
منھ زرد تھا اور تن کی قبا سرخ تھی ساری
پہلو پہ جو لگ جاتا تھا بھالا کوئی بھاری
جھک جھک کے سنبھل جاتا تھا وہ عاشق باری
مجروح سراپا، جو امام دو جہاں تھے
دو خون کے پرنالے رکابوں سے رواں تھے

یاں اک تن زار، اُدھر سیکڑوں خونخوار
کھایا کبھی نیزہ کبھی برچھی کبھی تلوار
طاقت جو نہیں، ہرنے پہ جھک جاتے ہیں ہر بار
نکلے ہیں رکابوں سے قدم، ہاتھ ہیں بے کار
سینے سے کوئی تیر نکالا نہیں جاتا
اب تو دل مجروح سنبھالا نہیں جاتا

غش سے کبھی چونکے کبھی جھومے کبھی تھرائے
کی آہ کبھی اور کبھی اشک آنکھوں میں بھر لائے
تلواروں سے جو چور ہو بچ کر وہ کدھر جائے
دم ہونٹوں پہ تھا، اور کوئی ہمدم بھی نہ تھا ہائے
یوں نیزوں کی بوچھار کسی تن پہ نہ ہوئے
جو شاہ پہ گذری کسی دشمن پہ نہ ہوئے

رہوار سے ناگاہ گرے قبلہ کونین
تڑپا جو نواسا تو نبیؐ ہو گئے بے چین
ماتم کا ہوا غل فلک و ارض کے مابین
اعدا میں ہوا فتح کا غل بیبیوں میں بین
تھرا گئے چودہ طبقے ارض و سما کے
نعروں کی صدا آنے لگی، شیر خدا کے

خنجر کو لیے شمر چلا جب طرف شاہ
آئی یہ صدا رحم کر اس پیاسے پہ للہ
خاتونِ قیامت ہوں میں کیا تو نہیں آگاہ
فریاد جفا جو نے کسی کی نہ سنی آہ
بالائے سر شاہ جو وہ بے ادب آیا
غل تھا کہ اُلٹتا ہے زمانہ غضب آیا

رکھنے جو لگا سینے پہ زانو ستم آرا
زہرا کی صدا آئی برابر سے دوبارا
پتھر کے تلے دب گیا ہے ہے مرا پیارا
سفاک نے زانو کو نہ سینے سے اُتارا
ظالم جگر شیر خدا کاٹ کے اُٹھا
خنجر سے مسافر کا گلا کاٹ کے اُٹھا

چہرے پہ سکینہؑ کے یتیمی سی جو چھائی
زینبؑ در خیمہ سے تڑپ کر نکل آئی
رستے میں خبر آ کے یہ فضہ نے سنائی
مارے گئے شپیرؑ دُہائی ہے دُہائی
مادر کو تڑپتا ہوا جنگاہ میں دیکھا
آگے جو بڑھی بھائی کا سر راہ میں دیکھا

ہاں اہل عزا مرثیہ اب ہوتا ہے آخر
پُرسا دو کہ ہیں، فاطمہؑ اس بزم میں حاضر
ہے ہے شہ آوارہ وطن ہائے مسافر
مذبوح قفا، تشنہ دہن صابر و شاکر
زلفیں وہ تری خاک میں سب اٹ گئیں آقا
ہے ہے تری خنجر سے رگیں کٹ گئیں آقا

آقا ترے عمامۂ گلگوں کے تصدق
سید ترے پیراہن پُرخوں کے تصدق
ان زخموں کے صدقہ دل محزوں کے تصدق
ریتی پہ تڑپتے قد موزوں کے تصدق
خنجر کے تلے سجدہ رب کرنے کے صدقے
سرور ترے پانی کے طلب کرنے کے صدقے

ہاں اہل عزا روؤ کہ ماتم ہوا آخر
اے مجلسیوں! پیٹو کہ یہ غم ہوا آخر
سامانِ عزائے شہ عالم ہوا آخر
کیا مجمع احباب تھا، برہم ہوا آخر
یہ مجلس آخر ہے، جگر بند نبیؐ کی
تم لوگوں سے رخصت ہے حسینؑ ابن علیؑ کی

کیا خوب کٹے آٹھ دن اور دو یہ مہینے
نیلے رہے ماتم سے عزاداروں کے سینے
کوتاہ کیا ہاتھ نہ ماتم سے کسی نے
ہر روز دُعائیں تمھیں دیں، روح نبیؐ نے
دل روتا ہے صدمہ ہے عجب طرح کا جاں پر
دیکھو تو کہ کیا آج اُداسی ہے مکاں پر

آقا ترے قرباں، خدا حافظ و ناصر
اے شیعوں کے مہمان، خدا حافظ و ناصر
اے فاطمہؑ کی جان، خدا حافظ و ناصر
اے دین کے سلطان خدا حافظ و ناصر
مجبور ہیں گر قبر میں ہم ہوئیں گے مولا
جیتے ہیں تو پھر اگلے برس روئیں گے مولا

خاموش انیسؔ اب کہ ہے سینے میں جگر چاک
حق ہے ترا، مداحی سبط شہ لولاک
حاسد سے نہ کچھ خوف نہ دشمن سے ہے کچھ باک
نا فہم ہے وہ چاند پہ ڈالے جو کوئی خاک
سب مدح کریں نظم کی نظم و نسق ہے
باطل ہے سو باطل ہے جو حق ہے سو وہ حق ہے

MarsiyaeMarsiya
www.emarsiya.com