مرثیۂ میر انیس
جلد چہارم


جب جاں نثار سبط پیمبر ہوئے شہید
مظلوم کے غریب کے یادر ہوئے شہید
عباس قتل ہوگئے اکبر ہوئے شہید
یاں تک کہ تیر نے علی اصغرؑ ہوئے شہید
جانباز اپنی اپنی شجاعت دکھا گئے 
تنہا امام زغہ اعدا میں آگئے

جب قتل رن میں ہو چکا لشکر حسین کا
باقی رہا نہ یار زیادر حسین کا
دشمن جو تھا ہر ایک ستمگر حسین کا
غل پڑ گیا کہ کاٹ لو اب سر حسین کا
پیاسے پہ ابر شام کے شکر کا چھا گیا
مظلوم اہل ظلم کے نرغے میں آگیا

اس خاصہ خدا پر ہوا اک ہجوم عام
کالی گھٹا کی طرح سے امڈی سپاہ شام
نیزے لئے کوئی کوئی تو لے ہوئے حسام
غل تھا کہ تیہ مارو اکیلے ہیں ایک نام
گھوڑے سے ہاں گرا دو شہ سرفراز کو
پانی نہ ملنے پائے امام مجاز کو
لشکر ہوا تمام مہیائے کار زار
نکلے پروں سے نیزوں کو تانے ہوئے سوار
تھی پشت پر تو ہر جھپوں والوں کی قطار
اور سامنے کھڑے تھے کماندار دس ہزار
یہ ظلم تھا بنیؐ کے نواسے کے واسطے
تلواریں تیز ہوتی تھیں پیاسے کے واسطے

تھی سبط مصطفے پہ عجب بے کسی و یاس
شدت تھی آفتاب کی اور تین دن کی پیاس
تھا دشمنوں میں یکہ و تنہا وہ حق شناس
بیتاب روح فاطمہؐ پھرتی تھی آس پاس
تنہائی پر پیسر کی علی اشکبار تھے
اور قبر میں رسولؐ خدا بے قرار تھے

جن تیروں سے کہ ہوتا تھا شہ کا جگر فگار
وہ تیر ہوتے تھے جگر مصطفے کے پار
پڑتی تھی جسم پاک پر جب تیغ آبدار
چلتی تھی دل پہ شیر ا لٓہی کے اس کی دھار
نیزہ جو لگھتا سینے پہ سبط رسولؐ کے
اٹھتا تھا درد دل میں جناب بتولؐ کے

اک یہ الم تھا جس سے کہ یہ بے قرار تھے
اک سرتھا اس کے لینے کے گاہک ہزار تھے
اک تن تھا اس پہ زخم لگے بے شمار تھے
درپے اس ایک جان کے سب نابکار تھے
تدبیر قتل شاہ وہ گمراہ کرتے تھے
امت کی مغفرت کی دعا شاہ کرتے تھے

تھا چتر زر لگاتے ہوئے شمر رو سیاہ
تابش میں آفتاب کی تھا فاطمہ کا ماہ
میداں میں چار سمت یہ تھی کثرت سپاہ
جانے کی خیمہ گاہ تلک ملتی تھی نہ راہ
سر ضعف سے بھکاتے تھے گھوڑے کی یال پر
فاقہ تھا تین روز کا زہرا کے لال پر

پیتے تھے آب نہر چرند و پرند سب
محروم ابن ساقی کوثر تھا ہے غضب
نیلے تھے مارے پیاس کے وہ برگ گل ہے لب
پڑتے تھے تیر پانی اگر کرتے تھے طلب
سولہ پہر کی پیاس کلیجہ جلاتی تھی
کچھ بات کرتے تھے تو زباں اینٹھی جاتی تھی

چھڑکاؤ سقے کرتے تھے میداں میں جابجا
اور گھوڑوں کو بھی پانی پلاتے تھے اشقیا
افراط آب دیکھ کے سلطان کربلا
دل سے بیاں یہ کرتے تھے آنسو بہا بہا
اس پانی کو ترس کے مرے لال مر گئے
اصغرؑ جہاں سے تشنہ دہن کوچ کر گئے

دریا کو دیکھ دیکھ کے فرماتے تھے یہ بات
تو ملک فاطمہ میں ہے اے چشمہ فرات
پیتے ہیں پانی لے لے کے تجھ سے زبوں صفات
قطرے کو ہم ترستے ہیں طرفہ ہے واردات
اعدا تو مشکیں بھر کے زمیں  پر چھڑکتے ہیں
بچے ہمارے پانی کی خاطر سسکتے ہیں

آیا نظر جو لاشہ عباسؑ نیک نام
ٹوٹی کمر کو تھام کے کرنے لگے کلام
بھائی تمہاری لاش کے قربان ہو امام
تم کیا تمام ہو گئے ہم ہو گئے تمام
فرزند فاطمہ کی مدد آن کر کرو
بھائی یہ تیر پڑتے ہیں سینہ سپر کرو

کچھے تم کو اپنی پیاری سکینہ کی ہے خبر
اب تک نہیں ہوئے ہیں لب خشتک اس کے تر
چلاتی ہے یہ ڈیوڑھی سے سر پیٹ پیٹ کر
لوگو بتا تودو مرے عمو گئے کدھر
تم سے بڑا عجب مجھے اے بھائی جان ہے
میری خبر ہے کچھ نہ سکینہ کا دھیان ہے

اے میرے شیر اے مرے ہمدرد خیر خواه
اٹھو کمک کرو کہ ہمیں گھیرے ہے سپاہ
ساحل پہ آپ کو تو ملی سرد خواب گاہ
لاشہ زمین گرم پر میرا رہے گا آہ
بے غسل اس زمیں پہ بہت دن رہیں گے ہم
چالیس روز دھوپ کی ایذا رہیں گے ہم

بھائی کی لاش سے جو نہ ملتا تھا کچھ جواب
کرتے تھے روکے لاشہ اکبر سے یہ خطاب
بابا کا بھی خیال ہے کب تک کرو گے خواب
بیٹا خبر لو زغہ میں ہے ابن بوتراب
گھوڑے سے نیزے مار کے اعدا گراتے ہیں
ہاتھوں کو آکے تھاموں کہ ہم ڈگمگاتے ہیں

راوی نے یہ لکھا ہے کہ وقت زوال تھا
اور غلبہ پیاس کا شہ دیں پر کمال تھا
سوکھی زباں سے بات کا کرنا محال تھا
پانی جو اُن سے مانگتا زہرا کا لال تھا
اس بات کا جواب بھی ظالم نہ دیتے تھے
منہ پیٹنے کی جاہے کہ منہ پھیر لیتے تھے

کہنا تھا کوئی تیر لگاؤ حسینؑ کو
تلواروں سے لہو میں ڈباؤ حسینؑ کو
کہتا تھا شمر گھیر کے لاؤ حسینؑ کو
گھوڑے سے جلد نیچے گراؤ حسینؑ کو
کیا چپکے دیکھتے ہو منہ اس تشنہ کام کا
سرکاٹ لوحسین علیہ السلام کا

جب تیر آکے لگتا تھا جسم حسینؑ پر
خیمے کو تکتے جاتے تھے منھ پھیر پھیر کر
کہتے تھے دل سے رو رو کے یہ شاہ بحر و بر 
زینب کہیں نہ خیمہ سے نکلے برہنہ سر
با نو کو اے کریم مرے غم میں صبر  دے
زینب کو اے خدا مرے ماتم میں صبر دے


کرتے تھے ہاتھ اٹھا کے کبھی حق سے یہ دعا
تو ہے کریم بندہ عاجز ہوں میں ترا
بیٹے بھتیجے سب تری رہ میں ہوئے فدا
میں بھی اب اپنا پیاسا گلا دیتا ہوں کٹا
پر یہ دعا قبول ہو مجھ دل مول کی
امت کو بخش دے مرے نانا رسولؐ کی

زینب نے اپنے بھائی کی جب یہ سنی صدا
گھبرا کے آئی ڈیوڑھی پر وہ غم کی مبتلا
دیکھا کہ شہ کو گھیرے ہے سب فوج اشقیا
امت کی مغفرت کی ہیں شہ کر رہے دعا
کوئی قریب آکے ہے شمشیر مارتا
اور جسم پاک پر ہے کوئی یہ مارتا

زینب پکاریں تیر یہ مجھ پہ لگاؤ تم
بھائی کے بدلے خون میں مجھ کر ڈوباؤ تم
نیزے پہ کاٹ کر مرے سر کو چڑھاؤ تم
فرزند فاطمہ یہ نہ اب ہاتھ اٹھاؤ تم
پانی کو تین روز سے محروم ہے حسینؑ
سید ہے بے گناہ ہے مظلوم ہے حسینؑ

گر حال یہ حسین کا سُن پائے گی بتولؐ
پایہ پکڑ کے عرش کا چلائے گی بتولؐ
دُکھیا کو کیوں ستاتے ہو غم کھائے گی تبولؐ
جنت سے سر برہنہ چلی آئے گی تبولؐ
یہ کیا سلوک کرتے ہو تم بے گناہ سے
مانگو پناہ فاطمہ زہرا کی آہ سے

اس قوم سے یہ کہتی تھی زینب تو غل مچا
دو شہ کو زخمی کرتے ہیں نیزہ لگا لگا
زینب نے سرکو پیٹ کے تب اس طرح کہا
فریاد بنت فاطمہ کرتی ہے اے خدا
چلتے ہیں دار فاطمہ کے نازنین پر
کیوں آسماں گر نہیں پڑتا زمین پر

یہ بات کہہ کے رونے لگی ڈاڑہیں مار کر
سر سے زمیں پہ پھینک دی چادر اُتار کر
پھر شاہ سے وہ کہنے گئی یوں پکار کر
زنیب کو مار ڈالے کوئی تمپر وار کر
اس بےکسی غریبی کے قربان جاؤں میں
کچھ بس نہیں مرا تمھیں کیونکر بچاؤں میں

اس وقت میں چپکے رہنے کے قربان ہو بہن
یہ ظلم و جور سہنے کے قربان ہو بہن
اعد ا سے تجھے نہ کہنے کے قربان ہو بہن
زخموں سے خون بہنے کے قربان ہو بہن
کیوں صدقہ ہو کے آپ پہ زینب نہ مر گئی
بھائی تمھاری شکل تو سب خوں میں بھر گئی

سینہ ستم کے تیروں سے غربال ہو گیا
ہے ہے یہ جسم خون سے سب لال ہو گیا
زنیب کو تم بن ایک دم اک سال ہو گیا
کیسی ہوئی جدائی یہ کیا حال ہو گیا
نا حق ہے ظلم فاطمہ کے نور عین پر
ہے ہے ستم یہ بھوکے پیاسے حسینؑ پر

جس دم بہن کے رونے کی شہ نے سنی صدا
سمجھے کہ مجھ پہ زغہ جو اعدا نے ہے کیا
غل اس لئے ہے خیمے میں فریاد و آہ کا
اعدا کو زور بے کسی اس وقت دوں دکھا
تنہا سے سامنا جو ہو ساری خدائی کا
چرچا رہے جہاں میں ہماری لڑائی کا

کہ کے سوچنے لگے پھر دل میں پھر امام
حجت بھی اس گروہ سے کر لیجئے تمام
پھر شاہ ظالموں سے یہ کرنے لگے کلام
کیوں مجھ پہ ظلم کرتے ہو اے ساکنان شام
خیرالنسا ہے ماں مری بنت رسولؐ ہے
میرے ستانے سے تمھیں کچھ بھی حصول ہے

بیٹی کا میں تمھارے پیمبر کی ہوں پسر
سبط نبیؐ ہوں شیر خدا ہے مرا پدر
محبوب حق نے مجکو چڑھایا ہے دوش پر
نا منصفو خیال تمھارا گیا کدهر
پیراہن رسولؐ کو کیوں خوں میں بھرتے ہو
بتلاؤ کسی گنہ پہ مجھے قتل کرتے ہو

ماں میری فاطمہ نہیں نانا نبیؐ نہیں
بابا مرا رسولؐ خدا کا وصی نہیں
است میں جن کی تم ہو میں اُن کا کوئی نہیں
یہ بات میرے حق میں نبیؐ نے کہی نہیں
واجب ہے اعتقاد مرے نور عین سے
یعنی حسینؑ مجھ سے ہے اور میں حسینؑ سے

اصحاب سے یہ کہتے تھے اکثر سنا سُنا
جو دوست ہے حسینؑ کا وہ دوست ہے مرا
دشمن ہے وہ مرا جو ہے دشمن حسینؑ کا
دشمن بنیؐ کی آل کا ہے دشمن خدا
ہو دوست تم میں گر کوئی خیرالا نام کا
پوچھے اسی سے مرتبہ مجھ تشنہ کام کیا

اکبرؑ شہید ہوگیا مارا نہ میں نے دم
اصغرؑ کو تیر مارا کیا میں نے کچھ نہ غم
عباس کے الم سے کمر ہو گئی ہے خم
قاسم کے مرنے کا بھی مجھے سخت ہو الم
اب بھی کہو تو یاں سے کسی سمت جاؤں میں
اس جلتی ریتی سے ابھی خیمہ اٹھاؤں میں

اس واسطے یہ کہتا ہوں اے لشکر جفا
اہل حرم کا اب کوئی وارث نہیں رہا
بیمار ایک ہے سو مصیبت میں مبتلا
اہل حرم میں شور ہے فریاد و آہ کا
کس طرح سے مرے دل بیکل کو کل پڑے
زینب کہیں نہ پردے سے باہر نکل پڑے

اعدا نے تب کہا تمھیں پہچانتے ہیں ہم
خیرالنسا کے بیٹے ہو تم جانتے ہیں ہم
پر دل پہ قتل آپ کا اب ٹھانتے ہیں ہم
اس وقت تو کسی کو نہیں مانتے ہیں ہم
گر ہو رسولؐ حق کے نواسے تو کیا کریں
دو دن کے ہو جو بھوکے پیاسے تو کیا کریں

ہم تو تمھارے خون کا دریا بہائیں گے
جتنا ستایا جائے گا تم کو ستائیں گے
احمدؐ کی بوسہ گاہ یہ خنجر چلائیں گے
سر کو تمھارے نیزے کے اوپر چڑھائیں گے
شہ بولے خیر ہم نے تو حجت تمام کی
پر تم نے کوئی بات نہ مانی امام کی

فرماتے تھے یہ اعدا سے سلطان مجرور
چلایا فوج کو سعد بد گہر
دی ہے علی کے لال کو کیوں مہلت اس قدر
ہاں جلد کاٹ لو پسر فاطمہ کا سر
خنجر سے ذبح سخت دل فاطمہ کرو
اب پنجتن کا روز دہم خاتمہ کرو

یہ سنتے ہی برسنے لگے شہ پر تیر کیں
زخمی ہوئی امام کی وہ چاند سی جبیں
چاروں طرف سے ٹوٹ پڑے سیکڑوں لعیں
قبضے پہ ہاتھ  رکھ کے پکارے امام دیں
تم نے بہت ستایا ہے مجھ دل فگار کو
لو اب حسینؑ کھینچتا ہے ذوالفقار کو

تم مرے رفیقوں کے کاٹے بدن سے سر
بازو اتارے بھائی کے میرے فرات پر
رچھی سے چھیدا اکبرؑ مظلوم کا جگر
مارا اُسے بھی تھا چھ مہینے کا جو پسر
ایذا اٹھائی پیاس کی شکر خدا کیا
میں نے نہ کچھ زبان سے تمھارا گلا کیا

للہ میرے قتل سے اب ہاتھ اُٹھاؤ تم
سید کو بے وطن کو نہ اتنا ستاؤ تم
میں جاؤں اپنے شہر میں کوفہ میں جاؤ تم
جسم بنیؐ ہوں مجکو نہ نیزے لگاؤ تم
کیوں خاک میں ملاتے ہو گھر بوترابؑ کا
میرا لہو لہو ہے رسالت آب کا

واللہ مرا ہے قتل رسولؐ زمین کا قتل
زہرا کا خوں ہے اور علی صف شکن کا قتل
محسنؑ کی ظالمو ہے مشہادت حسنؑ کا قتل
ذبح حسینؑ خلق میں ہے پنجّن کا قتل
مرنا مرا نہ ہو گا گوارا رسولؐ کو
مجکو کیا شہید تو مارا رسولؐ کو

مظلوم کو یہ ظالموں نے تب دیا جواب
ہے آپ کو جو بیعت حاکم سے اجتناب
حضرت کا قتل کرنا سمجھتے ہیں ہم ثواب
حیدرؑ شہید ہوں کہ رسولؐ فلک جناب
نیزے لگا کے گھوڑے سے تمکو کرائینگے
پانی نہ دیں گے حلق پہ خنجر چلائیں گے

یہ سن کے آ گیا شہ مظلوم کو جلال
غصے سے ہو گیا رخ انور کا رنگ لال
اس غیظ میں کھڑے ہوے سارے بدن پہ بال
فرمایا ظالموں سے کہ اے قوم بہ خصال
تم جانتے ہو ابن علی کو ہراس ہے
مجکو فقط رسولؐ کی امت کا پاس ہے

یہ کہ کے ذوالفقار کو کھینچا نیام سے
ظاہر ہوا یہ معجزہ دست امام ہے
جوں برق نکلی کوندتی وہ فوج شام سے
دم میں ہٹا دیا انہیں ان کے مقام سے
غصہ میں صورت اسد حق جدھر گئے
بن تیغ کتنے شاہ کی دہشت سے مر گئے

فرمایا ہے کننده خیبر مرا پدر
لنگر اکھاڑوں کوہ کا ٹوٹی ہے گو کمر
کچھ سوجھتا نہیں کہ ہوا ہے جواں پسر
لرزہ ہو شیر کو جو کروں غیظ سے نظر
وارت ہوں ذوالفقار جناب امیرؑ کا
رگ رگ میں میری زور ہے زہرا کے شیر کا

لاشہ پہ لاشہ ڈال دیا ایک آن میں
اک تہلکہ سا پڑ گیا کون و مکان میں
کس طرح آسکے وہ شجاعت بیان میں
ایسا لڑا نہیں کوئی پیاسا جہان میں
پیدل تو کیا سوار ہزاروں بھگا دیے
کشتوں کے پشتے رن میں ہر اک جالگا دیے

غصہ میں تھا زبس خلف شیر کرد گار
بے سر کہیں تھے خاک پہ اک سمت نیزہ دار
گھوڑوں سمیت ٹکڑے پڑے تھے کہیں سوار
ہر گز کمان کشوں کے نہ لاشوں کا تھا شمار
شبیرؑ باگ اٹھاتے تھے جب نعرہ مارکے
لگتے نہ تھے زمیں پہ قدم راہوار کے

جوں برق تیغ شاہ سروں سے گزرگئی
سب دیکھتے رہے کدھرآئی کدھر گئی
جس جس کو چھو گئی بس اسے خوں میں بھر گئی
اک دو ہوئے جو دو تھے انھیں چار کر گئی
اک دم میں شہ نے خون کے دریا بہا دیے
حیدر کی زوالفقار کے جوہر دکھا دیے

جس شخص کے پڑا الف تیغ فرق پر
تھا لام الف کی طرح وہ دو ٹکڑے دو کمر
با وصف چار آئینہ و جوشن و سپر
اعد کے جوں نقاط غلط کٹ گئے تھے سر
ہر صف بصورت صف باطل قلم ہوئی
ایسی بھی جنگ صفحہ عالم میں کم ہوئی 

گوشوں میں جاچھپے تھے کماندار ہرزہ کار
چادر ہلا رہے تھے شجاعان نا مدار
دست اماں اٹھاتی تھیں تلواریں بار بار
نیزے بلند کرتے تھے انگشت زنہار
خود صاحب کمند اسیر کمند تھے
دم خنجروں کے تیغ کی وہشت سے بند تھے

کشتوں کے ڈھیر دشت ستم میں لگا دیے
دریا کے پاس خون کے دریا بہا دیے
ہر حملے میں سواروں کے ٹکڑے اڑا دیے
پیدل بھی ایک دم میں ہزاروں بھگا دیے
اللہ ری ضرب راحت جان بتولؐ کی
چلاتے تھے عدو کہ دوہائی رسولؐ کی

بہر مدد فرشتے بھی آئے تھے بے شمار
اور قوم جن بھی حرب کی تھی بس امیدوار
سب کہتے تھے کہ اے خلف شیر کردگار
گر حکم ہو تو آپ پہ ہو جائیں ہم نثار
شہ کہتے تھے کہ گو مرا تن زخمدار ہے
فرزند مریضے کو مدد نا گوار ہے

میری مدد کو کافی ہے سر پر مرا خدا
جزذات حق کسی کا نہیں ہم کو آسرا
حلال مشکلات پدر جس کا ہو بھلا
پھر غیر کی مدد کا وہ محتاج کب رہا
کٹوا کے اقرابا کو نہ خاطر ملول کی
اولاد سے عزیز ہے اُمت رسولؐ کی

اور اس گھڑی جو فوج مخالف سے میں لڑا
فریاد اہلبیت نے تھا مضطرب کیا
لیکن فقط یہ تھا بشریت کا مقتضا
اب دیکھو کیسا صبر سے کٹواتا ہوں گلا
طاقت تو دیکھ لی مری غربت بھی دیکھ لو
دیکھا غضب تو صبر شہادت بھی دیکھ لو

یہ سن کے سب ملائکہ کرنے لگے بُکا
ناگاہ آئی پردہ گر دوں سے یہ صدا
کیسا لڑا ہے آج مرا شیر واہ وا
سر بر ہو کوئی تجھ سے جہاں میں مجال کیا
پر اے حسینؑ مہر پیمبر بھی یاد ہے
کچھ تم کو اپنے خون کا محضر بھی یاد ہے

سب طرح کا دیا ہے تجھے ہم نے اختیار
تو چاہے گر تو ہوں ابھی غارت یہ نابکار
پرے گا تو نہ حلق پہ گر تیغ کیں کی دھار
توامت نبیؐ نہیں ہونے کی رستگار
موقوف تیرے قتل یہ ان کی نجات ہے
حرمت گناہگاروں کی اب تیرے ہاتھ کے

سن کر صدا یہ کانپ گئے شاہ نامدار
رکھ لی نیام میں وہیں شمشیر آبدار
کی عرض کبریا سے یصد عجزو انکسار
شبیرؑ تیری راہ میں سو جان سے نثار
ہر امر میں تجھ ہی سے عنایت ہوں چاہتا
اور امت نبیؐ کی شفاعت ہوں چاہتا

تیری مدد سے جرات و ہمت دکھا چکا
دو دن کی بھوک پیاس کی لذت اٹھا چکا
اولاد کا بھی داغ کلیجہ یہ کھا چکا
 اصغرؑ تلک کو قبر کے اندر سلا چکا
اب آرزو یہ ہے کہ یہ خادم نثار ہو
سجدے میں سر ہو حلق پہ خنجر کی دھار ہو

یہ کہ کے بس ٹھہر گئے سلطان کربلا
ماتھے پہ ہاتھ پھیر کے گھوڑے سے یہ کہا
بس تو مری سواری کا حق کر چکا ادا
تیسرا سوار ہوتا ہے بس تجھ سے بھی جدا
یہ بات کہہ کے شاہ مجازی نے رو دیا
حضرت کے منہ کو دیکھ کے تازی نے رو دیا

یہ کہ کے ظالموں کو پکارے امام دیں
کیوں بھاگتے ہو آؤ کہ لڑنے کے ہم نہیں
تن پر لگاؤ نیز وہ شمشیر و تیرکیں
حاضر ہے سرکٹانے کو زہرا کا نازنیں
اب رحم بھی نہ مجھ پہ کوئی مطلقا کرے
قاتل کہاں ہے آ کے مرا سر جدا کرے

سن کر سخن یہ ٹوٹ پڑی فوج نابکار
نورانی جسم پر پھیوں سے ہوگیا فگار
تیر ستم گزر گئے سینے سے بے شمار
نیزوں کے چار سو سے کیے ظالموں نے وار
تیغوں سے پیچ سارے عمامے کے کٹ گئے
گیسو لہو میں ڈوب کے رخ سے لپٹ گئے

تھے دو ہزار جسم شہ بحر و بر پہ زخم
ماتھے پہ زخم تیر کے تیغوں کے سر پہ زخم
گردن پہ زخم سینہ پہ زخم اور کمر پہ زخم
اور اس س ماورا تھے بہتّر جگر یہ زخم
گھوڑے پہ اگہہ سنبھلتے تھے گہ ڈگمگاتے تھے
غش آتا تو ہرنے پہ سر کو جھکاتے تھے
گھوڑے پر جب سنبھلنے کی باقی ہی نہ تاب
ہاتھوں سے باگ چھوٹ گئی پاؤں سے رکاب
گرنے لگا زمیں پہ چودہ آسماں جناب
مرقد میں بے قرار ہوئی روح بوترابؑ
غل تھا کہ خاک پہ شہ کون و مکاں گرا
بس اب زمیں الٹ گئی اور آسماں گرا

راوی یہ شہ کے زخموں کا لکھتا ہے ماجرا
کب دو ہزار زخموں کی ہوتی ہے تن میں جا
تفصیل اس کی سن کے کلیجہ ہے کانپتا
یعنی جو زخم تیخ تن شاہ پر لگا
اس زخم میں بھی سیکڑوں تیروں کے دار تھے
ہر زخم نیزہ میں گئی سو تیر پار تھے

ہرگز ہجوم زخم سے تن میں رہی نہ تاب
بیٹھا زمین پہ جھومتا تھا ابن بوتراب
ہونٹوں پہ پھیرتا تھا زبان کو بغیر آب
چلاتی تھی یہ ڈیوڑھی سے زینب جگر کباب
ہے ہے ترس حسینؑ پر کھاتا نہیں کوئی
مرتا ہے میرا بھائی بچاتا نہیں کوئی

ظالم کھڑے تھے گرد وہ بیٹھا تھا خاک پر
ڈوبا ہوا تھا خون میں ملبوس سر بسر
آنے لگا جو غش تو جھکایا زمیں پر سر
سجدے میں عرض کی یہ خدا سے بچشم تر
یا رب تو میرے نانا کی امت کو بخش دے
اور میرے بھی تصور عبادت کو بخش دے
شرمندہ ہوں میں کس لئے آیا تھا کیا کیا
جو حق بندگی تھا نہ وہ بھی ادا کیا
تو نے کرم حسینؑ پر لا انتہا کیا
یاں تک کہ ساری خلق کا مشکل کشا کیا
صدمہ ہو آج فاطمہ کے نور عین پر
آسان کر دہے ذبح کی مشکل حسینؑ پر

رو رو دعا یہ حق سے ابھی کرتے تھے امام
جو ظالموں نے شہ پہ کیا اور اژدھام
اُس وقت شمر سے یہ عمر نے کیا کلام
ہاں جلد کاٹ تن سے سر سید امام
ڈر یو نہ سُن کے فاطمہ زہرا کی آہ کو جو
گل کر دے شمع قبر رسالت پناہ کو

یہ سنتے ہی چڑھائی ستمگر نے آستیں
خنجر کمر سے کھینچ کے آگے بڑھا لعیں
تھے قبلہ رو جھکے ہوئے سجدے میں شاہ دیں
لب ہلتے دیکھے شاہ کے آپہونچا جب قریں
سمجھا کہ تشنگی سے جو صدمے گزرتے ہیں
اُس وقت بددعا مجھے شبیرؑ کرتے ہیں

جھک کر قریب کان جو لایا تو یہ سنا
حق میں گہنگاروں کے شہ کرتے ہیں دعا
جاری زبان خشک سے ہے یہ کہ اے خدا
کر حاجتوں کو میرے محبوں کی تم روا
شیعوں کا حشر روز جزا میرے سات ہو
میرا یہ خوں بہا ہے کہ اُن کی نجات ہو

یہ سن کے مستعد ہوا شبہ کے قتل پر
زانو رکھا حسینؑ کی چھاتی پر بے خطر
گردن پہ پھیرنے لگا خنجر وہ کینہ ور
آئی صدا علیؑ کی کہ ہے ہے مرد پسر
زہرا پکاری کچھے بھی نبیؐ سے حجاب ہے
ظالم یہ بوسہ گاہ رسالت مآبؐ ہے

کیوں ذبح میرے لال کو کرتا ہے بے گناہ
کیوں کاٹتا ہے میرے کلیجہ کو روسیاہ
کشتی کو اہلبیت نبیؐ کی نہ کر تباہ
میں فاطمہ ہوں عرش ہلا دے گی میری آہ
جس سینے میں ہیں علم الٓہی بھرے ہوئے
تو ہاے چکمہ دار ہے اس پر دھرے ہوئے

آواز اپنی ماں کی یہ زیب نے جب سنتی
دوڑی نکل کے خیمے سے وہ پیٹتی ہوئی
دیکھا کہ ذبح کرتا ہے خنجر سے وہ شقی
سر پیٹ کر یہ کہنے لگی وہ جگر جلی
ہے ہے نہ تین روز کے پیاسے کو ذبح کر
ظالم نہ مصطفے کے نواسے کو ذبح کر

بانو پکارتی تھی یہ کیا کرتا ہے لعین
پیاسا ہے تین روز سے زہرا کا نازنیں
چلاتی تھی سکینہ کہ جینے کی میں نہیں
بابا کو ذبح کرتا ہے کیوں اے عددے دیں
خنجر نہ پھیر شاہ کی گردن پر رحم کر
 بابا کو چھوڑ دے مرے بچپن پہ رحم کر

زخموں سے چور چور ہے زہرا کا یادگار
جس چھاتی پہ میں سوئی تھی اس پر ہے تو سوار
بابا کے حلق پر تو نہ پھیر اب چُھری کی دھار
بدلے پدر کے سر کے مرے سر کو تو اتار
سید پہ تشنہ لب پہ ستم اس قدر نہ کر
پوتی ہوں فاطمہ کی مجھے بے پدر نہ کر

رو کر بیان کرتی تھی بچی وہ تشنہ کام
دیکر دوہائی پیٹتی تھیں بیبیاں تمام
کرتا تھا ذبح شاہ کو وہ نطفہ حرام
سوکھی زباں دکھا کے یہ فرماتے تھے امام
خنجر ابھی نہ حلق پہ دھرتا تو خوب تھا
پانی پلا کے ذبح جو کرتا تو خوب تھا

یہ کہتے تھے حسین کہ بس حلق کٹ گیا
نورانی جسم ریگ بیاباں میں اَٹ گیا
ننھا سا دل سکینہؑ کا سینے میں پھٹ گیا
اک شور تھا کہ دفتر عالم الٹ گیا
فوج لعیں تو فتح کے باجے بجاتی تھی
فریاد فاطمہ کی صدا رن سے آتی تھی

سرکٹ گیا جو سبط رسالت پناہ کا
غارت گروں نے قصد کیا خیمہ گاہ کا
بس اسے انیسؔ شور ہے فریاد و آہ کا
عرض اس سے کہ غلام ہے جس بادشاہ کا
خلقت کے درد و رنج و مصیبت کو رد کرو
آقا مدد کرو مرے مولا مدد کرو


سلام

اسی کا نور ہر اک شے میں جلوہ گر دیکھا
اسی کی شان نظر آگئی جدھر دیکھا
علیؑ کو حق نے اتارا جو عین کعبہ میں
کھلی جو آ نکھ تو پہلے خدا کا گھر دیکھا
بروز عید بھی آیا جو کوئی ملنے کو
غم حسینؑ میں عابد کو نوحہ گر دیکھا
قریب قبر ہم آئے کہاں کہاں پھر کر
تمام عمر ہوئی جب تو دینا گھر دیکھا


قطعہ

سحر ہوئی شب معراج کی تو لوگوں نے
جمال پاک رخ سید البشرؑ دیکھا
کہا یہ سب نے غلاموں سے کیجئے ارشاد
جو کچھ حضور نے یا شاہ بحر و بر دیکھا
گہر فشاں ہوے لعل لب رسول کریم
کہ سب سے رتبہ حیدرؑ زیادہ تر دیکھا
درائے کرسی و عرش عظیم و لوح و قلم
وصی کا نور ہر ایک شے میں جلوہ گر دیکھنا
