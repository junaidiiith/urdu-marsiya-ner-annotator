www.emarsiya.com
جلد چهارم
مرثیہ میر انیس

1
حضرت سے جب برادر خوش خو جدا ہوا
تنہا ہوئے زینت پہلو جدا ہوا
جو گھر کی روشنی تھا وہ مہرو جدا ہوا
جس سے قوی تھے ہاتھ وہ بازو جدا ہوا
تیغ خزاں چلی شہ مرداں کے باغ میں
ٹوٹی کمر حسینؑ کی بھائی کے داغ میں
2
دشمن کو بھی نہ بھائی کا ماتم خرا د کھائے
پوچھو اسی کے دل سے کمر جس کی ٹوٹ جائے
فرماتے تھے پسر سے یہ رو کر کہ ہائے ہائے
اکبرؑ بتاؤ بھائی کو بھائی کہاں سے لائے
عباسؑ کیا جدا ہوئے گھر میر لٹ گیا
بچپن کا ساتھ ہائے غضب آج چھٹ گیا
3
اعدا میں شور تھا کہ اکیلے ہوئے امام 
وہ مر گیا کہ جس سے لرزتا تھا روم و شام
تھا لشکروں کو خوفِ علمدار نیک نام
بیکس ہوے حسینؑ لڑائی ہوئی تمام
کیا ہو سکے گا اب شہ گردوں ساس سے
اک نوجوان پسر ہے وہ مرتا ہے پیاس سے
4
غصے سے کانپتے تھے علیؑ اکبر دلیر
تکتے تھے روے فوج کو ہر دم مثال شیر
کہتے تھے ہانے موقت نے کیوں کی ہے اتنی دیر
میں تو خدا کی راہ میں ہوں زندگی سے سیر
عباسؑ جلد قافلہ والوں سے جاملے
مشکل ہے دیکھئے ہمیں کیونکر رضا ملے
5
دیکھا امام دیں نے کہ بے غیظ میں پسر
تیغ علیؑ کو ٹیک کے اتھے بچشم تر
فرمایا دکھتے ہو لعینوں کا شوروشر
ہے شادی شہادت عباسؑ نامور
اعدا کی ہے خوشی ہمیں جتنا ملال ہو
تم غیظ میں نہ آؤ کہ صابر کے لال ہو
6
قدموں پہ سر کو رکھ کے یہ بولا وہ مہ جبیں
کب تک غلام صبر کرے یا امام دیں
مجکو سنا سنا کے یہ کہتے ہیں اہل کیں
اب فاطمہؑ کے لال کا یاور کوئی نہیں
پیاسے جو ہوں وہ جان کو کھوتے نہیں ہیں کیا
ہم شیر کردگار کے پوتے نہیں ہیں کیا
7
اچھا کہیں جو کہتے ہیں بڑھ بڑھ کے بد خصال
پاس ادب سے عرض کی ہم کو نہیں مجال
باندھیں گے جب کمر تو کھلے گا ہمارا حال
لشکر کے سرکشوں کو کیا کس نے پائمال
میداں سے روم درے کہ دلاور کہاں گئے
لاشے کہاں تڑپتے رہے سر کہاں گئے
8
ہم حق پہ ہیں تو پھر ہمیں مرنے سے کیا ہراس
فاقہ نہ ہم پج شاق نہ سولہ پہر کی پیاس
صابر میں بندگان شہنشاہ حق شناس
لب تشنہ جائیں گے یو ہیں کوثر پہ جد کے پاس
پیاسے جہاں سے آپ کے آگے سفر کریں
دریا خود آئے گر تو زباں کو نہ تر کریں
9
پانی سے کیا انھیں جنھیں ہے آبرو کا دھیان
ہم اور سوال آب کریں گے خدا کی شان
گر لاکھ بار پیاس سے آئے لبوں پہ جان
ہوٹوں پہ بھی پھرائیں نہ سوکھی ہوئی زبان
ابرِ عطاؤ فیض ہیں دریا نوال ہیں
کوثر کو جو لٹائے گا ہم اس کے لال ہیں
10
دیکھا حسینؑ نے کہ رکے گا نہ دلربا
رو کر کہا کہ باپ سے پہلے مرو گے کیا
کی عرض دمبدم یہی خالق سے ہے دعا
فرمایا لاؤ اپنی پھوپھی جان سے رضا
میں خوب جانتا ہوں کہ جینے سے سیر ہو
جلدی کرو کہ میرے نہ مرنے میں دیر ہو
11
خیمے میں آئے اکبرؑ مہرو جھکائے سر
لپٹا لیا کلیجے سے زینبؑ نے دوڑ کر
روکر کہا کہو مرے بھائی کی کچھ خبر
اکبرؑ نے عرض کی تن تنہا ہیں اب پدر
رونے کی جا ہے قبلۂ و کعبہ کے حال پر
سب فوج کی چڑھائی ہے زہراؑ کے لال پر
12
یہ تین دن کی پیاس یہ دھوپ دریہ زوال
نیلے ہیں ہونٹھ زرد ہے رخ ضعف ہے کمال
تیغوں پہ تیغیں سامنے ہیں ڈھال پر ہے ڈھال
چلے چڑھا رہے ہیں کمانوں پہ بدخصال
اتنا کوئی نہیں ہے کہ سینہ سپر کرے
تیروں کی اب مہم ہے خدا اس کو سر کرے
13
یہ سن کے پیٹنے لگی زینبؑ جگر فگار
رانڈوں میں واحسینؑ کی ہر سو ہوئی پکار
بولی پسر سے بڑھ کے یہ بانوےؑ نامدار
تم رن سے ایسے وقت میں کیوں آئے میں نثار
ماں کے لیے رنڈاپے کا پیغام لائے ہو
کس نے طلب کیا تھا جو گھبرا کے آئے ہوا
14
میں مرگئی تھی کیا جو چلے آئے بے حواس
چھوڑ آئے کس کو تیغوں میں سبطِ نبیؐ کے پاس
ہے ہے یہ دیکھ یہ رنج یہ صدمہ یہ بھوک پیاس
کیا کہتے ہوں گے دل میں شہنشاہ حق شناس
کس کی مدد امام دو عالم نے کی نہیں
سچ ہے مصیبتوں میں کسی کا کوئی نہیں
15
کیسا لہو سفید ہے دنیا کا ہائے ہائے
بیٹا جواں باپ کو آفت میں چھوڑ آئے
یوں ناز اٹھا اٹھا کے جو پالے وہ تیر کھائے
سید تری مدد کو یہ لونڈی کسے بلائے
کیا وقت ہے نثار شہ مشرقین کے
کاٹے مرا گلا کوئی بدلے حسینؑ کے
16
بتلاؤ پاس سب ہیں رفیقان پر جگر 
بھائی سے دور تو نہیں عباسؑ نامور
قاسمؑ کیے ہیں سینے کو تلواروں کو سپر
زینبؑ کے دونوں چاند ہیں پہلو میں جلوہ گر
تم گھر میں آئے گر تو مجھے کچھ گلا نہیں
تنہا تو نور چشم رسولؐ خدا نہیں
17
بچے نہیں جواں ہو بہادر ہو میں نثار
بھولو پھوپھی کو دل سے اٹھا دو ہمارا پیار
یہ معرکہ یہ جنگ ہے دنیا میں یاد گار
یہ موت زندگی ہے عبادت یہ کارزار
جینا ہے تب جو فاطمہؑ کا مہ لقا جیے
اچھا پدر کو کھو کے جیے گر تو کیا جیے
18
کہتی ہوں صاف میں کہ نہ بھائے مجھے یہ طور
میں منھ نہ دیکھتی کبھی ہوتا جو کوئی اور
عاقل وہ ہے آل کی جانب کرے جو خور
مضطر نہ ہو ہزار ستم ہوں ہزار جور
مرجاتے ہیں وغا میں صفیں توڑ توڑ کے
گھر میں بھی مرد آتے ہیں میدان چھوڑکے
19
گھر کیسا ماں کہاں کی تمھیں کیا کسی سے کام
نیزوں میں باپ گھر میں جگر بند تشنہ کام
اچھا خدا نہ کر وہ جو زخمی ہوئے امام
پھر آبرو رہے گی مری اور تمھارا نام
ماں ہوکے میں کہوں تمھیں کیونکر یہ دھیان ہو
جاؤ سدھارو نام خدا اب جواں ہو
20
یہ کہہ کے منہ کو ڈہانپ کے روئی وہ نوحہ گر
اکبرؑ نے کی پھوپھی کی طرف یاس سے نظر
کہنے لگیں یہ حضرت زینبؑ جھکا کے سر
حق ہے یہ سب جو کہتی ہیں بانوئےؑ نامور
گھر لٹ رہا ہے کشتۂ اندوہ و یاس ہوں
واری مجھے تو ہوش نہیں بے حواس ہوں
21
بن آئے تم سے جو وہ کرو اے پھوپھی کی جان
حافظ علے خدا و پیمبرؐ نگاہباں
آنسو بہا کے آنکھوں سے بولا وہ نوجواں
میرا ہے سب قصور یہ ہے والدہ کو دھیان
جو خود لہو گرائے پسینے یہ باپ کے
وہ تیر لگتے دیکھے گا سینے پہ باپ کے
22
عمو سے پہلے تھی مجھے مرنے کی آرزو
چارہ ہے کیا رضا جو نہ دیں شاہ نیک خو
سو سو طرح سے کی در مطلب کی جستجو
کھوتا ہے کوئی دیدہ و دانستہ آبرو
میں اور سر نہ شہ کے قدم پر فدا کروں
لکھی ہو بخت میں جو ندامت تو کیا کروں
23
جب میں گرا قدم پہ کہا ماں سے اذن لاؤ
جوڑے جو ہاتھ بولے کہ زینبؑ سے پوچھ آؤ
رن کی طرف بڑھا تو یہ فرمایا گھر میں جاؤ
باقی ہیں اور لوگ ابھی برچھیاں نہ کھاؤ
میں کس طرح کہوں کہ سدھارو سوار ہو
دونوں خوشی سے دیں جو رضا تب نثار ہو
24
اب کی خدا کے فضل سے قسمت نے یاوری
دیکھیں حضور گود کے پالے کی صفدری
رگ رگ میں ہے لہو کے عوض زور حیدری
ہم سا بھی دوسرا کوئی دنیا میں ہے جری
اس کو ہراس کیا ہے جو شیروں کا شیر ہو
بخشیں نہ آپ دودھ جو مرنے میں دیر ہو
25
تسلیم کو جھکا جو یہ کہکر وہ سیمبر
بنت علےؑ زمیں پہ گری تھام کر جگر
ماں کو یقیں ہوا کہ چلا اب جواں پسر
پھیلا کے دونوں ہاتھ پکاری وہ نوحہ گر
اتنا تو منھ سے کہدو کہ رن سے کب آؤ گے
واری مرے گلے سے نہ کیا مل کے جاؤ گے
26
قدموں پہ ماں کے جھک گیا بڑھ کر وہ نونہال
رخ کی بلائیں لے کے یہ بولی وہ خوشخصال
کیا کچھ خفا ہو تم مری باتوں سے میرے لال
اکبرؑ یہ ہاتھ جوڑ کے بولے کہ کیا محال
صدقہ یہ آپ کا ہے کہ عالی مقام ہوں
خادم ہوں جانثار ہوں ادنی غلام ہوں
27
یوں ہے پسر کے واسطے ماں باپ کا عتاب
جیسے ثمر پہ تاب جہاں تاب آفتاب
احساس کیا غلام پہ اے آسماں جناب
کیجئے دعا کہ اب ہوں شہادت میں کامیاب
ہیں آپ سایرہ غم و اندوہ یاس میں
اب دودھ بخشئے کہ افاقہ ہو پیاس میں
28
ہاتھوں سے دل کو تھام کے بولی وہ سوگوار
میں صدقے تم پہ اور مرے ماں باپ بھی نثار
کیا دودھ ایسی چیز ہے بخشا ہزار بار
ماں کو دعائیں دے کے یہ بولا وہ ذی وقار
اب دل سے دور رنج وغم و درد ہو گیا
تر ہوگئی زبان جگر سرد ہوگیا
29
باندھے کمر جو خیمے سے نکلا وہ کلبدن
دیکھا کہ قبلہ رو ہیں شہنشاہ بے وطن
عمامہ دست پاک پہ ہے لب پہ یہ سخن
اکبرؑ کو بہرہ یاب کر اے رب ذوالمنن
بیٹے کے ساتھ نکلے نہ ماں اضطراب میں
یارب خلل نہ ہو کہیں کار ثواب میں
30
اٹھارہ سال کی یہ ریاضت ہے گلغدار
پالا جو ہے دکھوں سے پھوپھی اس پہ ہے نثار
ماں آتما کی آنچ سے ہووے گی بے قرار
تو صبر کر عطا انھیں اے میرے کردگار
فرقت ہے اس کی تلخ جو فرزند اہل ہو
ہاں تو مدد کرے تو یہ مشکل بھی سہل ہو
31
سب مشکلوں میں تونے سدا کی مری مدد
آساں اس امر صعب کو بھی کردے یا احد
اکثر جہان میں ترے بندے میں لاولد
مجھ پر تو وہ کرم ہے کہ جس کی نہیں ہے حد
نانا نبیؐ ہے باپ علیؑ ماں بتولؑ ہے
بیٹا بھی وہ دیا جو شبیہ رسولؐ ہے
32
ہو جائے بہر شکر جو ہر موے تن زباں
 شمہ نہ ہو سکے ترے اوصاف کا بیاں
اے خالق زمین و زماں رب انس و جاں
لاتا ہے نذر بندۂ مسکین و ناتواں
دیتا ہوں واسطہ میں جناب امیرؑ کا
مقبول بارگاہ ہو ہدیہ فقیر کا
33
بعد اس دعا کے چپ جو ہوئے شاہ نامدار
حضرت کے پاس جاکے یہ بولا وہ گلغدار
لایا غلام رخصت میدان کارزار
فرمایا صاف ہوتا ہے چہرے سے آشکار
مشکل ہے سہل جس کو بھروسا خدا کا ہے
اے مہ لقا اثر یہ ہماری دعا کا ہے
34
طے ہوکیا وہ امر کہ جس کا یقیں نہ تھا
مجمل تو کچھ کہو تمھیں کیوں کر ملی رضا
کی عرض سن کے بے کسی شاہ کربلا
اماں نے اور پھوپھی نے تڑپ کر یہی کہا
چلتے ہیں تیر قبلۂ عالم پناہ پر
دوڑ و سپر ہو فاطمہ زہراؑ کے ماہ پر
35
بنت علےؑ یہ کہتی تھیں مجھ سے بصد قلق
کام آؤ شہ کے ہے یہ مرے پالنے کا حق
تھا فرط غم سے والدہ صاحب کا رنگ فق
ایسا گلہ کیا کہ ہوا میں عرق عرق
بے خود وہ تھیں غم شہ عالیجناب میں
خود مجھ کو دودھ بخش دیا اضطراب میں
36
آنسو بہا کے کہنے لگے شاہ نیک ذات
حقا کہ ہیں وہ بیبیاں ایسی ہی خوش صفات
دنیا میں یوں لٹائے کوئی ایسی کائنات
ان کی محبتیں میں نہ بھولوں گا تاحیات
کیوں کرنہ ہوکہ دونوں میں خو ہے بتولؑ کی
بیٹی ہے ایک ایک ہے ہم بتولؑ کی
37
یہ کہکے دونوں ہاتھ بڑھائے سوے پسر
اکبرؑ نے جھک کے رکھدیا شہ کے قدم پہ سر
بازو پکڑ کے کہنے لگے شاہ بحر وبر
بیٹا ملو گلے سے کہ بیتاب ہے جگر
اے نورعین ہجر ترا مجھ پہ شاق ہے
تیرا سفر رسولؐ خدا کا فراق ہے
38
لپٹا پدر سے اُٹھ کے وہ آغوش کا پلا
بیٹے کو پیار کرنے لگے شاہ کربلا
سوکھے لبوں پہ رکھ دیے لب منھ پہ منھ ملا
چوما کبھی دہن کبھی ماتھا کبھی گلا
نکہت جو سر بسر تھی رسول کریمؐ کی
جو سونکھتے تھے گیسوئے عنبر شمیم کی
39
فرماتے تھے فدا ترے اے کلبدن جواں
میرے حسیں جوان مرے گل پیرہن جواں
صفدر جواں تشکیل جواں تیغ زن جواں
پیاسے مرے جواں مرے شیریں سخن جواں
عالم میں اس طرح کے بھی خوشرو نہیں ہوئے
فاقوں کی تلخیوں میں ترشرو نہیں ہوئے
40
اے ثانی رسولؐ فلک جاه الفراق
اے شیر بیشۂ اسد الله الفراق
اے شہسوار عرصۂ جنگاه الفراق
در پیش ہے ہمیں بھی یہی راہ الفراق
سیر بہشت و خلد مبارک ہو آپ کو
کوثر پہ یاد کجیو مظلوم باپ کو
41
گھوڑے پہ جلوہ گر ہوا شہزادۂ زماں
آنکھوں میں پھر گیا شب معراج کا سماں
قبضے میں تیغ بر میں زرہ دوش پر کماں
اللہ رے رعب حق کہ اٹھا شور الاماں
بڑھتے ہی راہ گلشن فردوس مل گئی
رن کی زمیں سمند کی ٹاپوں سے ہل گئی
42
وہ شان وہ شکوہ وہ اقبال وہ جمال
گویا پئے جہاد چلے شیر ذوالجلال
گرمی سے تھا جو چاند سے چہرے کا رنگ لال
خورشید کو نہ آنکھ ملانے کی تھی مجال
عضے کی وہ نظر کہ خدا کا عتاب تھا
انساں تو کیا ہزبر کا زہرہ بھی آب تھا
43
قامت کے آگے پست ہے سرو روان باغ
رخسار میں شگفتہ گل ارغوان باغ
خوشبو سے بس گیا تھا بیاباں بسان باغ
سبزہ میں پھول ہوتے ہیں اکثر میان باغ
کیا خوشنما ہے خط رخ جان بتولؑ پر
دیکھو نئی بہار کہ سبزہ ہے پھول پر
44
غنچے ہزار ہوں تو نثار وہان تنگ
نازک لبوں میں سب ہے لب مصطفےٰ کا رنگ
یا قوت کیا ہے! سامنے ان کے ہے وہ بھی دنگ
دل خوں ہوا مگر نہ ملا لعل کو یہ رنگ
وہ کون سا نگیں ہے جو شیریں مقال ہے
ہاں اس کا جوہری ہے تو زہراؑ کا لعل ہے
45
دشمن ہوئی جو امت نااہل و بے وفا
زخمی ہوئے وہ کب یہ جفا پر ہوئی جفا
دندان صاف گوہر دندان مصطفیؐ
نے برق میں یہ شرق نہ موتی میں یہ صفا
گیسو ہلے ہوا سے تو جنگل مہک گئے
جب ہنس کے بات کی تو ستارے چمک گئے
46
وہ شہسوار اور وہ سمند فلک نورد
پانی کبھی صبا نے نہ جس کے قدم کی گرد
باندار برق گرم روانی سے اس کی سرد
یوں چال میں پری تو چھلاوا دم نبرد
اس کی سبک روی سے خجالت سحاب کو
دریا یہ جائے اور نہ خبر ہو حباب کو
47
نیزے کو گاڑ کر جو رجز خواں ہوئے جناب
یاد آ گئی ہر اک کو صدائے بو تراب
فق تھا کسی کا رنگ تو زہرہ کسی کا آب
پھٹنے لگیں صفیں یہ ہوا دل کو اضطراب
گھبرا کے دور فوج کے نامی جواں گئے
جو مورچے یہاں تھے سرک کر وہاں گئے
48
تنہا یہ دو طرف سے چلے تیر ایک بار
لی میان سے الیر نے شمشیر آبدار
چمکی وہ تیغ کیا کہ ہوئی آسمان کے پار
اترا کئی صفوں کے ادھر اڑ کے راہوار
پہونچے تھے سم ابھی نہ برابر زمین پر
گھوڑوں پہ تن سواروں کے تھی سر زمین پر
49
پھر تو جمی صفوں کی صفائی تھی ہر طرف
وہ شیر ہر جگہ تھا لڑائی تھی ہر طرف
تلوار سے سروں کی جدائی تھی ہر طرف
مثل صبا فرس کی رسائی تھی ہر طرف
سر کس جگہ نہ گرتے تھے کا وا کہاں نہ تھا
بجلی کہاں نہ تھی وہ چھلاوا کہاں نہ تھا
50
موت آئی اس پرے پہ جہاں ناگہاں گئے
زخمی کیا فنا کیا مارا جہاں گئے
توڑا یہ مورچہ وہ صف الٹی وہاں گئے
حیرت تھی فوج کو کدھر آئے کہاں گئے
راکب کے مشکل سامنے ہے راہوار کی
غل تھا یہ ران باگ ہے دلدل سوار کی
51
اللہ ری ضرب تیغ صفا ہائی جری
سراڑ گئے تنوں سے چلی جب وہ سرسری
خالی کیے پرے پہ نہ خوں میں کبھی بھری
دعوی یہ تھا کہ ہے مرے حصے میں صفدری
گو خوں سے لالہ رنگ پہ دشت مصاف ہے
جو چاہے دیکھ لے مرا منھ پاک صاف ہے
52
فوجوں کو دے جواب وہ تیزی زبان میں
ترکش میں چھوڑے تیر نہ چلے کمان میں
پانی وہ تھا کہ آگ لگا دی جہان میں
نازل ہوا تھا آیہ برق اس کی شان میں
بےفتح پھیرتی تھی نہ منھ کار زار سے
دعوائے ہمدمی تھا اسے ذو الفقار سے
53
جوہر وہی برش کا وہی طور خم وہی
تیزی وہی غضب کی رہی گھاٹ دم وہی
چلنا اسی طرح کا چمک و مبرم وہی
رنگت زمردی وہی پانی میں سیم وہی
بے مثل آبرو میں اصالت میں نیک تھی
مل جاتیں دو زبانیں بھی اس کو تو ایک تھی
54
پڑتا تھا پیاپہ جو چمک کر ادھر ادھر
چل جاتے تھے کلیجوں پہ خنجر اِدھر اُدھر
کٹ کر تنوں سے لڑ رہے تھے سر ادھر ادھر
زخمی تڑپ رہے تھے برابر ادھر ادھر
رکتا نہ تھا سمند کہیں اونچ نیچ میں
ندی لہو کی بہتی تھی لشکر کے بیچ میں
55
آفت کا معرکہ تھا قیامت کی جنگ تھی
کوسوں لہو سے رن کی زمیں لالہ رنگ تھی
اللہ ری برق شرق کہ بجلی بھی دنگ تھی
چمکی کسی سوار پہ جب زیر جنگ تھی
جو کھینچتے ہیں سر وہی پامال رہتے ہیں
نام آوروں کی تیغوں کے منھ لال رہتے ہیں
56
کا سے سروں کے ٹھوکریں کھاتے تھے جابجا
تودے کمانوں کے نظر آتے تھے جا بجا
گوشوں میں گورخوں کو چھپاتے تھے جابجا
لیکن سروں پہ تیغ کو پاتے تھے جابجا
بھاگیں نہ کس طرح قدر انداز سہم کے
وال تیر کیا کہ جلتے تھے پر مرغ وہم کے
57
بے رخ کمانیں تیروں سے چلے کماں سے دور
مرغان تیر سہمے ہوئے آشیاں سے دور
برچھی سے پھل گرے ہوئے نیزے سناں سے دور
پیروں سے عقل دور تہور جواں سے دور
رایت جھکے ہوئے تھے صفیں یا ئمال تھیں
کاندھوں پہ رویا ہوں کے ڈھالیں نڈھال تھیں
58
بھاگے تھے خود اپنی بلا سر پہ ٹال کے
بھالے چھپے تھے امن کی جا دیکھ بھال کے
تلواریں منھ چھپاتی تھیں دامن میں ڈھال کے
زرہیں تھیں یا کھلے ہوے حلقے تھے جال کے
چار آئینہ پڑے تھے زمیں پر کٹے ہوئے
لٹکے تھے جو شنون کے گریباں پھٹے ہوئے
59
کس کے لئے وغا میں وہ تلوارسم نہ تھی
آتے ہی کاٹ جانے میں انی سے کم نہ تھی
کس کی سپر سیمت کلائی قلم نہ تھی
منھ پر کسی جواں کے سلامت جھلم نہ تھی
فوجوں کا جائزہ تھا کہ دشت مصاف تھا
چہروں کے کاٹ دینے میں کیا ہاتھ صاف تھا
60
جس صنف پہ آئی کاٹ گئی خود سروں کے ہاتھ
تھرا رہے تھے خوف سے نام آوروں کے ہاتھ
فرماتے تھے اڑا کے برابر پروں کے ہاتھ
چلتے ہیں کار زار میں یوں صفدروں کے ہاتھ
پیراک مانتے نہیں دریا کے شور کو
دیکھا مرے تھکے ہوئے ہاتھوں کے زور کو
61
میں جاں بلب وہی ہوں جو مرتا تھا پیاس سے
دیکھو لڑا ہوں لاکھوں میں کس کس حواس سے
کیوں دور بھاگے جاتے ہو شیروں کے پاس سے
ماروں کسے کہ مرتے ہو تم خود ہراس سے
کیوں ہونٹھ خشک ہوگئے کیا تشنہ کام ہو
تلوار سے مرد کہ جوانوں میں نام ہو
62
بر میں اسد ہوں بحر وغا میں نہنگ ہوں
حیدرؑ تھے شیر حق تو میں ضرغام جنگ ہوں
مشتاقِ زخم نیزهٔ و تیغ و خدنگ ہوں
بھاگے ہو چار آئینہ باندھے میں دنگ ہوں
میں دق ہوں اور تمھیں نہ ہزیمیت بری لگے
دل کھول کر لڑو کہ لڑائی میں جی لگے
63
کچھ تیغ سے بھی تیز تھے سیف زباں کے وار
کٹ کٹ کے سر جھکاتے تھے لشکر کے نامدار
گھوڑے بڑھا بڑھا کے ہٹاتے تھے بار بار
کیا تاب تھی کرے جو کوئی مڑ کے آنکھ چار
زہرے تھے آب غیظ جو تھا اس جناب کو
گھورا ہے شپرک نے کبھی آفتاب کو
64
دق تھے مبارزون رے و روم و مصر و شام
غل تھا کہ آج مٹ گئے نام آوروں کے نام
بجلی سی کوندتی تھی ادھر اور اُدھر شام
یہ گر کے مرگیا تو وہ پس کر ہوا تمام
وہ بھی قریب مرگ تھے جو دور دور تھے
کاسے سروں کے گھوڑے کی ٹاپوں سے چور تھی
65
جب صف پہ نیزہ بازوں کی اڑ کر کیا سمند
جی سن سے ہو گیا کہ یہ گھوڑا سے یا پرند
سر پہ اڑے کہ ہوگئے رستے اُدھر کے بند
ہر دم تھی تیغ عقدہ کشا کی برش دو چند
نیزے ستم کے چار طرف تل کے رہ گئے
باندھے تھے جتنے بند وہ سب کھل کے رہ گئے
66
ٹکڑے تھیں بیرقیں تو نشان سب تھے سر نگوں
ثابت الف نہ تیروں کے تھے نے کماں کے نوں
بہیا ۔۔۔۔۔۔۔۔۔۔۔۔۔۔۔ یہ برسا زمیں پہ خوں
چلاتے تھے زمیں پہ تڑپ کر سیہ دروں
تھراتے ہیں پیادوں کے دل اس کے کاٹ سے
ندی چڑھی ہوئی ہے سرک جاؤ گھاٹ سے
67
خالی کئے دلیر نے جنگل بھرے ہوئے
لہرا رہے تھے خون سے جل تھل بھرے ہوئے
سر یوں گرے اُدھر تھے جدھر دل بھرے ہوئے
جیسے کبھی برستے ہیں بادل بھرے ہوئے
اس زور و شور سے کوئی لڑتا نہیں کبھی
یوں ڈونگڑا اساڑھ میں پڑتا نہیں کبھی
68
چھائی ہوئی تھی ڈھالوں کی ہر سو گھٹا سیاہ
بجلی چمک رہی تھی کہ اللہ کی پناہ
چھپنے کی نے جگہ نہ کہیں بھاگنے کی راہ
ندی چڑھی تھی فوج کا بیڑا تھا سب تباہ
جو گھاٹ پر تھا خون میں وہ شور بور تھا
سارا یہ تیغ تیز کے پانی کا زور تھا
69
چلا رہا تھا یوں پسر سعد کینہ جو
کس سے کہوں بہائے جو اس شیر کا لہو
جاتا ہے تین روز کا پیاسا کنار جو
جانوں کے ساتھ آج گئی سب کی آبرو
گھیر و کرن ہیں نیزوں کی اس آفتاب کو
کیوں خاک میں ملاتے ہو موتی کی آب کو
70
نام آوروں کو چاہیئے عزت کا اب خیال
کر دو ریاض فاطمہ زہراؑ کو پائمال
حاضر ہے خلعت و زر و جاگیر و اسپ و مال
خون اس کا جو بہائے طلا سے بھرے وہ ڈھال
باقی مجاہدوں میں یہں نورعین ہے
خنجر ہے پھر تو اور گلوئے حسینؑ ہے
71
نکلا یہ سن کے غیظ میں اک پہلوان روم
گیتی کے چار دانگ میں تھی جس شقی کی دھوم
سرہنگ و پر غرور و سیہ قلب و نحس و شوم
لنگر سے جس کے ہل گئے مقتل کے مرزو بوم
مرحب تھا کفر و شرک میں طاقت میں گیو تھا
گھوڑے پہ تھا شقی کہ پہاڑی پہ دیو تھا
72
چہرہ مہیب غیظ سے آنکھیں لحد کے جام
تھرائے سام خوف سے کاندھے پہ وہ حسام
موذی سیاه بخت سیاه دل سیاه فام
کھاتا تھا لاکھ بل جو کوئی لے علیؑ کا نام
کندہ سقر کے قعر کا پتلا گناہ کا
دشمن تھا خاندان رسالتؐ پناہ کا
73
کیا ذکر خود کا سر و گردن کا کیا حساب
گویا تھا اک قرابۂ معکوس پر شراب
سینے کے تھے کواڑ کہ خیبر کا بند باب
تنور گرم تھا شکم خانماں خراب
راتب شقی کا رزق سیاه یزید کا
تھا بار بار نعرۂ ہل من مزید کا
74
ٹکڑے کرے پہاڑ کو وہ گرز گاؤ سر
پہنے ہوئے زرہ پہ زرہ بر میں بد گہر
زنجیر آہنی سے کسے جنگ پر کمر
منھ پھیرے جس سے تیغ وہ فولاد کی سپر
دستانے دونوں دست تعدی پسند پر
پاکھر بھی آہنی تھی شقی کے سمند پر
75
اکبرؑ بھی مسکرائے ستمگر کو دیکھکر
فرمایا آدمی ہے کہ صحرا کا جانور
ہمت پکاری اے اسد حق کے شیر نر
یہ نابکار آئے تو جاتا ہے اب کدھر
جوشن سمیت کیجئے دو ایک حسام میں
لائی ہے موت دیو کو لوہے کے دام میں
76
پڑھتا ہوا رجز جو بڑھا وہ ستم شعار
چلنے لگے ادھر سے بھی تیغ زبان کے وار
بھولا کلام زور تعلی وہ نابکار
لب کیا ہلے کہ چل گئی حیدرؑ کی ذوالفقار
گویا ہوں یہ تو کس کو مجال سخن ملے
منھ پھر گیا جواب وہ دنداں شکن ملے
77
فرمایا ہم سے مکر کی باتیں خدا کی شان
نیزے سے چھید لیتے ہیں کذاب کی زبان
روباہ اور شیر کے بچوں کا امتحان
کیا تاب کیا مجال ہے اور کیا کسی کی جان
بے تیغ اگر بڑھوں تو ابھی تو ہلاک ہو
پٹکوں کمر پکڑ کے تو پیوند خاک ہو
78
ہم سے ہیں سب جہاں کے زبردست زیر دست
جو سر بلند تھے انھیں ہم نے کیا ہے پست
عمرو ابن عبدود سے دلاور کو دی شکست
ہے دیکھنے کا یہ تن و توش او شکم پرست
بالا کو پست پست کو بالا نہ جانیو!
تلواریں کھانا منھ کا نوالا نہ جانیوا
79
لادا ہے تو نے جسم یہ کیوں بوجھ اس قدر
آہن ہے اپنی تیغ کے آگے خیارتر
ظالم تجھے خرابی خیبر کی ہے خبر
مرحب کو کس نے بھیجدیا جانب سفر
کیا جانے جس کو شیروں سے پالا پڑا نہ ہو
لوہا ہے تم نرم موم سے جب دل کڑا نہو
80
ان جودتوں سے ہو گیا ظالم کا ذہن گند
بھاری سبق تھا بھول گیا سبب نوشت و خواند
بڑھ کر جو دل بڑھانے لگے افسران جند
آیا اڑا کے رخش کو وہ مثل باد تند
برچھا ادھر شقی نے لیا دیکھ بھال کے
اکبرؑ ادھر سنبھل گئے بھالا سنبھال کے
81
نیزے ہلے وہ چل گئیں چوٹیں کہ الامان
ہر طعن قہر کی تھی قیامت کی ہر تکاں
چنگاریاں اڑیں جو سناں سے لڑی سناں
دو اژدھے گتھے تھے نکالے ہوئے زباں
پھیلے شرر پرندوں کی جانیں ہوا ہوئیں
شمعوں کی تھیں لویں کہ ملیں اور جدا ہوئیں
82
ان کی طرف خدا تھا ادھر لشکر غینم 
سردار شام سب تھے میان امید و بیم
وہ کفر میں قوی یہ وہ حق میں مستقیم
 دونوں طرف سے تھی کشش و کوشش عظیم
ہالے تھے دو ملے ہوئے گھوڑوں کی گشت سے
خاک آسماں پہ  جاتی تھی اڑ اڑ کے دشت سے
83
کھوڑا  تھا یا چمکتی تھی بجلی ادھر ادهر
کہ منھ کفل پہ تھا کبھی پٹھے قریب سر
غل تھا شکار بند ہے یہ یا ہما کے پر
بے استخواں ہے اسپ جہاں سیر کی کمر
سب ان سے زیردست ہیں جو ذی کمال ہیں
ید شهسوار دوش محمدؐ کے لال ہیں
84
ان کا نہ ایک وار نہ اس کے ہزار بند
بڑھ بڑھ کے کھول دیتا تھا یہ شہسوار بند
کیاد نیزہ بازی میں تھا بار بار بند
 چوٹوں سے نیلگوں تھے جفا جو کے چار بند
خالی کئی نہ فرق کی نے دست و پا کی چوٹ
کھلتی بھی ہے بندھی ہوئی مشکلشا کی چوٹ
85
ڈوبی گرہ میں نیزہ ظالم کی جب سنان
گھوڑا اڑا کے ہاتھ کو اکبرؑ نے دری تکاں
اللہ رے زور اٹھ گیا گھوڑے سے پہلوان
دست شقی سے چھوٹ گئی ڈانڈ ناگہاں
نیزے کے ساتھ شور اٹھا اس گروہ سے
لو اژدہے کو لے گیا سیمرغ کوہ سے
86
نیزہ اڑا چکا تھا پکارا وہ شہوار 
دیکھا ہماری ضرب کو کیوں او ستم شعار
حربوں کی دور سے ہے دلیروں کو ننگ  وعار
 جوہر کھلیں جو تیغ سے دم بھر لو کارزار
کمزور کو خدا نے زبردست کر دیا
یہ تیری سرکشی نے تجھے پست کر دیا
87
ظالم نے ڈھال دوش سے لی اور کمر سے تیغ
بدلا تھا اس نے ٹھاٹھ کہ چمکی ادھر سے تیغ
دو چار بار ڈوپ کے نکلی سپر سے تیغ
چلنے میں گھٹتی بڑھتی تھی کس کس ہنر سے تیغ
مضطر تھا اپنی زیست سے دشمن کو یاس تھی
جب ہاتھ اُٹھ گیا یہ کلائی کے پاس تھی
88
چمکی سپر کے پاس کبھی برق کی مثال 
شانے پہ آئی سینے پہ لی جب شقی نے ڈھال
سر کو ہٹا کے کاٹ گئی وہ زرہ کے جال
 چوٹیں کڑی پڑی تھیں کہ مضطر تھا بد خصال
روکے کسے جواب کسے دے کدھر پھرے
بجلی کے ساتھ ساتھ کہاں تک سپر پھرے
89
شمشیر نیز سن سے جو آئی جھجھک گیا
ضربت بھی کی تو ہاتھ شقی کا بہک گیا
جل کے کبھی بڑھا کبھی پیچھے سرک گیا
شعلہ تھا آگ کا کہ بجھا اور بھڑک گیا
ناری ہے نور حق سے کہاں بچکے جائے گا
اک دم میں تیغ تیز کا پانی بجھائے گا
90
دونوں طرف وغا میں بڑی جد و کد ہوئی
پر ڈھال بہر سکندر کی سد ہوئی
تائید کی خدا نے علیؑ کی مدد ہوئی
جو اس نے ضرب کی وہ سردست رد ہوئی
گرمی میں ابر بن گئے تھے وہ جو برق تھے
اسوار بھی فرس بھی پسینے میں غرق تھے
91
کرتا تھا ہاتھ اپنی صفائی کو آشکار
تیغ اپنے جوہروں کو دکھاتی تھی بار بار
جنگ آزموده آتش سوزنده آبدار
آفت کا منھ غضب کی روانی ستم کی دھار
جس دن سے اتری سان سے رن پر چڑھی رہی
اکبرؑ سے بھی وحا میں کچھ آگے بڑھی رہی
92
آخر دکھا چکا وہ شقی اپنا سب کمال
پرشہ کے زلفوں والے کا بیکا ہوا نہ بال
تلوار کو اٹھا کے پکارا علیؑ کا لال
ہاں اب ہماری ضرب کو دیکھ او زبوں خصال
پسپا نہ ہو لعین ہی وقت نبرد ہے
رو کر ہمارا وار تو جانیں کہ مرد ہے
93
چمکی جو تیغ ڈھال وہ لایا قریب سر 
اک برق سی گری کہ دو پارہ ہوئی پسر
مغفر سے سر میں تھی سرہ گردن سے صدر پر
سینے سے جب بڑھی تو ہوا تب وہ باخبر
سب نشۂ غرور جوانی اتر گیا
تلوار تھی کہ حلق سے پانی اتر گیا
94
قربان تیغ لخت دل بادشاہ دیں
گذری کمر سے کاٹ کے زنجیر آہنیں
پاکھر درست تھی نہ سلامت تھا صدر زیں
دو ایک ضرب میں تھا مع اسلحہ لعیں
کانیا سمند پانوں کو ریتی میں گاڑ کے
پھٹکر گرے زمین پہ ٹکرے پہاڑ کے
95
تکبیر کی صدا سے ہلے دشت و کو ہسار
یاد آیا جبرئیلؑ کو دست خدا کا وار
چلائے شاہ دیں کہ میں اس ضرب کے نثار
فاقے میں تین دن کے یہ حملے یہ کار زار
بجلی گری ہے تیغ شقی پر چلی نہیں
افسوس ہے کہ آج جہاں میں علیؑ نہیں
96
تسلیم کرکے شہ کو پکارا وہ نوجواں
اب پیاس مارے ڈالتی ہے یا شہ زماں
تالو ہے خشک اینٹھ گئی ہے مری زباں
جلتا ہے دل کلیجے سے اٹھتا ہے جب دھواں
دریا پہ قتل ہوتا ہوں میں قحط آب سے
ہتھیار گرم ہیں تپش آفتاب سے
97
ٹھنڈی ہوا کو جان ترستی ہے ہائے ہائے
پانی زرہ پہ کوئی چھڑک دے تو جان آئے
کیجئے دعا کہ جلد شہادت غلام پائے
اکبرؑ به آبرو سوے کوثر جہاں سے جائے
گرمی سے ہو فراغ عطش سے نجات ہو
اب موت لے خبر تو ہماری حیات ہو
98
یہ کہکے ابر شام میں ڈوبا وہ رشک ماہ
یوں چمکی پھر وہ تیغ کہ اللہ کی پناہ
پایا جو بیچ میں تو سمٹ آئی سب سپاہ
حربوں سے بند ہوگئی چاروں طرف کی راہ
کیسی یہ ران باگ تھی کیا شہ سوار تھا
وابا جہاں سمند کو فوجوں کے پار تھا
99
شمر اس طرف کو تھا عمرو کینہ جو اُدھر
بڑھتا کبھی ادھر کبھی وہ ماہرو ادھر
چل کر ادھر سے جب گئی وہ تند خو ادھر
اولے ادھر گرائے تو برسا لہو اُدھر
سبنرے کو اس روش سے ہوا روندتی نہیں
بجلی سیاہ ابر میں یوں کوندتی نہیں
100
چھائی تھی فوج شام کی گھنگھور ادھر گھٹا
یہ شیر جب اِدھر سے بڑھا زور اُدھر گھٹا
دریا کے اس طرف سے اٹھا شور ادھر گھٹا
ڈھالوں کی تھی لہو میں شرابور اُدھر گھٹا
جانیں تھیں اس کے قبضے میں سر تھا تو نذر تھا
یہ آب شور تیغ کا مد تھا وہ جزر تھا
101
لڑتے تھے پر نہ ہوتا تھا انبوہ فوج کم
نیزوں کی صنف ادھر تو ادھر برچھیان بہم
بہر وغا کمیں میں گئے پانی ستم
جنگل تھا فوج کا کمک آتی تھی دمبدم
مارا جو پیدلوں کو سوار آکے جم گئے
سو قتل ہوگئے تو ہزار آکے جم گئے
102
مانند شیر جنگ میں تھی پکار سو نگاہ
چھپ چھپ کے بدلیوں سے نکلتے تھے مثل ماه
لیکن اجل سے بس نہیں چلتا کسی کا آہ
دیکھا جو پھرکے یوں نظر آئی عدم کی راہ
چھائی پہ لگ کے پشت سے نیزہ گذر گیا
ابلا لہو کہ عمر کا پیمانہ بھر کیا
103
نیزہ لگا کے زور سے کھینچا لعین نے جب
ٹکڑے کئی کبد کے نکل آئے ہے غضب
ہرنے پہ سر جھکا کے جو سنبھلا وہ تشنہ لب
تر ہوگئی لہو سے قبا مصطفؐے کی سب
غش آیا نبضیں چھٹ گئیں تیور بدل گئے
حلقے رکاب کے بھی قدم سے نکل گئے
104
فریاد ہے کہ ٹوٹ پڑا لشکر گراں
حربے تمام فوج کے اور ایک ناتواں
گرتے ہوئے فرس سے پکارا وہ نیم جاں
لیجئے خبر غلام کی اے قبلۂ زماں
جلدی اٹھائیے مجھے دشت بزد سے
اب جان نکلی جاتی ہے سینہ کے درد سے
105
سننا تھا یہ کہ شہ پہ گرا آسمان غم
اتنا کہا کہ آہ ہوئے اب تمام ہم
دوڑے گرے اُٹھے کئی جاقبلۂ امم
رکھا کسی جگہ تو کہیں جا پڑا قدم
خالق پسر کا داغ دکھائے نہ باپ کو
آنکھوں سے کچھ دکھائی نہ دیتا تھا آپ کو
106
چلاتے تھے کدھر کو ہے تو اے جواں پسر
عاشق پسر شفیق پسر مہرباں پسر
میرے سعید لال مرے قدر داں پسر
ہونٹوں پہ دم ہے باپ کا اے نیم جاں پسر
بیٹا تباہ باپ کا اب تیرے ہاتھ ہے
جلدی نہ کیجیو کہ یہ بیکس بھی ساتھ ہے
107
کس جا ستم کی سینے پہ کھا کر سناں گرے
آواز پھر دو اے علی اکبرؑ کہاں گرے
کس طرح لڑکھڑا کے نہ وہ ناتواں گرے
پیری میں جس پہ کوہ غم ناگہاں گرے
اعدا سے اس ستم کا خدا انتقام لے
اتنا نہیں کوئی کہ مرا ہاتھ تھام لے
108
جنگل میں پہونچے لاش پہ اس وقت شاہ دیں
جب ایڑیاں رگڑ رہے تھے اکبرؑ حسین
چلاے پاس گرکے شہ بیکس و حزیں
حاضر ہے باپ اے مرے فرزند مہ جبین
بابا کو مطمئن تو کرو منھ سے بول کے
 باہیں گلے میں ڈالدو آنکھوں کو کھول کے
109
تم نے بھی منھ کو باپ سے موڑا ہزار حیف
بیکس کو اس ضعیفی میں چھوڑا ہزار حیف
پہنا نہ بر میں بیاہ کا جوڑا ہزار حیف
قسمت نے تازہ پھول کو توڑا ہزار حیف
بھیگی ہوئی مسوں عجب آب و تاب تھی
ہے ہے ابھی تو آمد فصل شاب تھی
110
کیوں تھرتھرا کے کروٹیں لیتے ہو بار بار
کیا ہے کہ خاک پر کسی پہلو نہیں قرار
حضرت سے دم نکلنے میں بولا وہ گلزار
برچھی کا زخم ہے مری چھاتی کے وار پار
کیا حال دل کہوں نہیں طاقت بیان کی
لو الوداع جسم سے رخصت ہے جان کی
111
ناگاه رنگ زرد ہوا ہاتھ تھرتھرا آئے
کروٹ کبھی کراہ کے لی گاہ مسکرائے
اٹکا جو دم سوال میں پانی کے لب ہلائے
ہنستے ہوئے گزر گئے دنیا سے ہائے ہائے
پھیلا کے ہاتھ پاؤں وہ مقتول رہ گیا
خوشبو سوئے بہشت گئی پھول رہ گیا
112
اللہ باپ کو نہ دکھائے غم پسر
صدمہ ہوا کہ غش ہوئے سلطان بحر و بر
اکبرؑ کے انتقال کی نوبت بجی ادھر
نکلی ادھر سے دختر زہراؑ برہنہ سر
تھراتی  تھی زمیں کوئی دل تھا نہ چین سے
سب وحش وطیر روتے تھے زینبؑ کے بین سے
113
زخمی تھا سر پٹکنے سے ماتھا کھلے تھے بال
مخدومۂ جہاں سے مشابہ بہت تھی چال
تن کانپتا تھا ضعف سے خورشید کی مثال
کہتے تھے شہ لعینوں سے روکر بعد ملال
اے ظالمو ڈرو غضب کردگار سے
 منھ ڈھانپ لو کہ نکلی ہیں زہراؑ مزار سے
114
چلاتی تھیں کہ گیسوؤں والے کدھر ہے تو
ہے ہے یہ کس کے خون کے ہیں تھالے کدھر ہے تو
کیونکہ پھوپھی جگر کو سنبھالے کدھر ہے تو
اماں کی اجڑی گود کے پالے کدھر ہے تو
چھریاں جگہر پہ صدمۂ فرقت نے پھیری ہیں
سنتی ہوں میں کہ راہ میں گلیاں اندھیری ہیں
115
بس اے انیسؔ بس نہ سنے تھے کبھی یہ بین
برپا ہے بزم ماتم اکبرؑ میں شور و شین
میں ایک کیا نہیں کسی مومن کے دل کو چین
کیجئے مدد ان اپنے غلاموں کی یا حسینؑ
عسرت ہو دور عیش کا سامان کم نہ ہو
جز ماتم حضور کوئی اور غم نہ ہو


سلام
غم شہ کا گر داغ دل پر رہے
سلامی لحد میں منور رہے
اک افسانہ بیکسی رہ گیا
نہ قاتل رہا اور نہ مسرور رہے
صبا لے کے جا میرے پھولوں کی بو
 دماغ عدو بھی معطر رہے
فقیروں کی کیا موت کیا زندگی
جگہ جس جگہ مل گئی مر رہے
