www.emarsiya.com

یعقوب مصطفیٰؐ سے جو یوسفؑ جدا ہوا
یعنی شہید اکبرؑ گلگوں قبا ہوا
ناموش شہ میں شورِ قیامت بپا ہوا
آفت میں فاطمہؑ کا پسر مبتلا ہوا
بہتا تھا خوں زمیں یہ تن پاش پاش سے
لپٹے ہوئے تھے اکبر مہرو کی لاش سے

بجتے تھے وہاں جلال و قرنا و طبل و دف
ماتم تھا نوجوانی اکبرؑ کا اس طرف
چلّاتے تھے یہ کوفی و شامی جمائے صف
کاٹیں گے اب سر پسر سرور نجف
تنہا ہیں شاہ دیں کوئی بیٹا نہ بھائی ہے
ایک دم میں اب بتول کے گھر کی صفائی ہے

بڑھ کر پکارا تب عمر سعد بد شعار
چھوڑو پسر کی لاش کو یا شاہ نامدار
تلواریں کھینچے مستعد جنگ ہیں سوار
رونے کا ہے یہ وقت کہ ہنگامِ کارزار
فاقے میں زور حیدرؑ صفدر دکھائیے
مشکل کشا کی تیغ کے جوہر دکھائے

یہ سن کے مسکرائے شہنشاہ تشنہ کام
شانا بلا کے لاش کا چلّائے یوں امام
سنتے ہو اے پسر! عمر سعد کے کلام
دیتے نہیں جواب اسے کھینچ کر حسام
بڑھ بڑھ کے اہل شام کے حربوں کو رد کرو
بیٹا! اٹھو ضعیف پدر کی مدد کرو

بولا شقی کسے شہ والا جگاتے ہیں
مردے بھی درد و غم میں کہیں کام آتے ہیں
اب کوئی دم میں آپ کا خون ہم بہاتے ہیں
نیزے پہ رکھ کے سر کو سوئے شام جاتے ہیں
پیاری ہے جان اگر تو نہ ردّ و بدل کرو
حکم امیر شام پہ اب بھی عمل کرو

یہ سن کے آگیا شہ ذی جاہ کو جلال
غصہ سے تھرتھرانے لگا فاطمہؑ کا لعل
تلوار ٹیک کر جو اُٹھے شاہ خوشخصال
تھرایا چرخ، کانپ گیا عرصۂ قتال
قہر خدا تھا غیظ شہ کائنات کا
سینہ میں دل لرز گیا ہر ذی حیات کا

گھوڑے پہ جلوہ گر ہوئے سلطان بحر و بر
پھیلی ضیائے چہرۂ روشن اِدھر اُدھر
تھاما جو شہ نے باگ کا پورا بہ کرّ و فر
گویا نہال ہو گیا شبدیز نامور
زینت فزائے زیں، شہ گردوں جناب ہیں
دونوں قدم رکابوں میں دو آفتاب ہیں

وہ نور، وہ شکوہ، وہ توقیر، وہ جمال
وہ داغ دل، وہ رنج، وہ غم، وہ عطش کا حال
وہ دبدبہ، وہ رعب، وہ اقبال، وہ جلال
وہ دھوپ اور وہ دشت کی لوں وہ دم زوال
داغ پسر نے آگ لگا دی تھی سینہ میں
تر تھی قبائے جسم مطہر پسینہ میں

چمکا کے اسپ کو صفت شیر خشمگیں
نعرہ کیا کہ ہلنے لگا چرخ ہفتمیں
تکبیر کی صدا سے لرزنے لگی زمیں
بڑھ کر کہا کہ او پسر سعد بد یقیں
آتا ہے نور عین جناب امیر کا
لے دیکھ زور، فاطمہ زہراؑ کے شیر کا۵

ہر چند تین روز سے میں تشنہ کام ہوں
لیکن قسیم کوثر و دارالسلام ہوں
سید ہوں، راحتِ دلِ خیر الانام ہوں
بھولے ہوئے ہو کیوں میں تمھارا امام ہوں
ہنستے ہو قتل کر کے میرے نور عین کو
اے ظالمو ستاؤ نہ بیکس حسین کو

تابع ہو جس کے تم وہ ہے میخوار و پُرگناہ
بیدین و بدیقین و بد آیین و رو سیاه
ناحق خدا کے دوست کے دشمن ہوئے ہو آہ
ڈھونڈو گے تو نہ پاؤ گے پھر مجھ سا خیر خواہ
گھر سے بلا کے ظلم، محبت سے دُور ہے
اچھا بتا تو دو کہ مرا کیا قصور ہے

گر کچھ کسی پہ ظلم کیا ہو بیاں کرو
پانی بھی نہر کا جو پیا ہو بیاں کرو
ذی حق کا اگر حق نہ دیا ہو بیاں کرو
مال و متاع جن سے لیا ہو بیاں کرو
بے وجہ کیوں غریب کو آزار دیتے ہو
وہ امر کیا ہے جس کا عوض مجھ سے لیتے ہو

بڑھ کر کہا حصین نے کہ یا ابنِ بو تراب
تھوڑا گنہ ہے بیعت حاکم سے اجتناب
غصہ میں آ کے بولے امام فلک جناب
بس سامنے سے دور ہوا او خانما خراب
تو جانتا ہے جنگ سے عاجز فقیر کو
لے کھینچتا ہوں تیغ جناب امیر کو

رتبے سے تو حسینؑ کے واقف نہیں ہے کیا
حیدر سے شیر بیشہ ہیجا کا دلربا
خورشید دیں، سراج ہدا حجت خدا
کفار جس کے ڈر سے گریزاں رہے سدا
آ، سامنے حسینؑ کے گر عزم جنگ ہے
بیعت ہمارے گھر کے غلاموں کا ننگ ہے

نازاں ہے تو یزید کی دولت پہ بے ادب
دعوی جسے خدائی کا تھا وہ کہاں ہے اب
یہ کب تلک رہے گا وہ ظالم، رہا نہ جب
سب کو فنا لگی ہوئی ہے غیر ذات رب
وہ ہم میں فیض دین خدا جن سے جاری ہے
جو تا ابد رہے گی وہ دولت ہماری ہے

کس کا پدر ہے شیر خدا مر تضیٰ علیؑ
مشکل کشا امیر عرب صفدر و ولی
کعبہ میں کس کے تیغ سر کفر پر چلی
قرآں کی طرح کس کا شرف سب پہ ہے جلی
حق اُس ولی کے ساتھ ہے، وہ حق کے ساتھ ہے
بازو رسولؐ کا ہے تو خالق کا ہاتھ ہے

نوع بشر میں افضل و اعلیٰ ہے وہ جناب
ہمت میں بے عدیل سخاوت میں انتخاب
نکتہ گر اس کی وصف کا لکھیں تو ہو کتاب
خیبر ہے جس کے دفتر جرأت کا ایک باب
دیکھو جو ذکر خیر، کلام خدا میں ہے
ادنیٰ عطا ہے جس کا بیاں ہَل اتیٰ میں ہے

سُن سُن کے یہ کلام فصاحت نظام شاہ
تھرائے قلب رونے لگی شام کی سپاہ
چلایا کوفیوں کو یہ تب، شمر رو سیاہ
اے قوم افصح الفصحا ہے یہ دین پناہ
نکلو یہ وقت بارش باران تیر ہے
کاٹو سر حسینؑ، کہ اب دن اخیر ہے

یہ سُن کے فوج ظلم جمانے لگی پرے
قبضوں پہ ہاتھ دوش پہ گزر گراں دھرے
ظالم نہ قہر حضرت قہار سے ڈرے
غل تھا جری ہے خون میں جو شیر کو بھرے
کافی ہیں ایک دل ابھی گر ہوں دلیر دو
جلدی چھری کلیجے پہ زہراؑ کے پھیر دو

طبل وغا پہ چوٹ لگی اور نشاں کھلے
سب ترکشوں کے صورت اژدر وہاں کھلے
ابواب ظلم و بدعت و آزار واں کھلے
شہ کے لیے ادھر در باغ جناں کھلے
نیزے تھے ایک طرف، تبر و تیر اک طرف
دنیا تو ایک طرف ہوئی شبیرؑ اک طرف

چلّوں میں جوڑے تیر اُدھر اہل شام نے
قبضہ پہ ہاتھ ڈال دیا یاں امامؑ نے
بجلی کی سب دکھائی تڑپ خوشخرام نے
رستم بھی آ نہ سکتا تھا صفدر کے سامنے
روح الامیں نے دی یہ صدا آسمان سے
بھا گو، علی کی تیغ نکلتی ہے میان سے

چمکی جو کھنچ کے میان سے تیغ شرر فشاں
آتش نے الحذر کہا بجلی نے الاماں
کانپی زمیں کہ آ گیا جنبش میں آسماں
بھاگے پرند، چھوڑ کے جنگل سے آشیاں
دوڑی بھڑک کے آگ جو دشت مصاف میں
پریاں دہائی دینے لگیں کوہ قاف میں

نعرہ کیا امام نے اے قوم ہوشیار!
جھپکائیو نہ آنکھ چمکتی ہے ذوالفقار
تیغوں کو تول کے ابھی سنبھلے نہ تھے سوار
آیا خدا کا قہر، گری برق شعلہ بار
دہشت سے ہر شقی کا جگر چاک ہو گیا
کیا آنچ تھی کہ جل کے ہر اک خاک ہو گیا

صیفی چلی صفوں پہ کہ سیف دو سر چلی
آفت بپا ہوئی غضب آیا جدھر چلی
تھی صرصر فنا کہ سوئے فوج شر چلی
غل تھا کہ لو وہ صف بھی میان سقر چلی
قطرے لہو کے مثل شرر اڑتے پھرتے ہیں
یہ کون سی ہوا ہے کہ سر اڑتے پھرتے ہیں

سر دشمنوں کے تیغ دوسر کاٹنے لگی!
تیر و کمان و تیغ و تبر کاٹنے لگی
اشجار باغِ بدعت و شر کاٹنے لگی!
دست و گلو و صدر و کمر کاٹنے لگی
صدمہ تھا ہر شقی کے تن پاش پاش پر
دس دس پڑے تڑپتے تھے ایک اک لاش پر

کیا کیا چمک کے فوج پہ جاتی تھی دم بدم
اعدا کو جوہر اپنے دکھاتی تھی دم بدم
دریا لہو کا رن میں بہاتی تھی دم بدم
پانی نہ تھا تو خون میں نہاتی تھی دم بدم
دیکھا جو بحر فہر الہی کی گھاٹ کو
دریا کے بھاڑ مان گئے اس کی کاٹ کو

چم چم غضب کا شعلہ فشانی تھی قہر کی
دم تھا ستم کا تیز زبانی تھی قہر کی
چلتی تھی مثل سیل روانی تھی قہر کی
خون پی رہی تھی تشنہ دہانی تھی قہر کی
تصویر موت کی نظر آتی تھی ناب میں
زہر فنا گھلا ہوا تھا اس کی آب میں

اس غول کو دکھا کے صفائی ادھر گری
فرصت ادھر سروں سے جو پائے ادھر گری
گردش میں ہاتھ کی اِدھر آئی ادھر گری
بازو ادھر گرا تو کلائی اُدھر گری
پنجہ غضب قوی تھا ید اللہ کے شیر کا
خالی گیا نہ ہاتھ کوئی اس دلیر کا

حربوں کو سب نے پھینک دیا ڈر کے حرب میں
دو دو کو چار کرتے تھے ایک ایک ضرب میں
لاشے بھی کربلا کی زمیں پر تھے کرب میں
مانند برق مشرق سے آتی تھی غرب میں
پھل تھے نہ برچھیوں میں نہ تھے پھول ڈھال میں
گویا خزاں جنوب سے آئی شمال میں

دریا پر شور تھا کہ یہ آفت کی تیغ ہے
بھاگو یہ دستِ شاہ ولایت کی تیغ ہے
سر اڑتے ہیں عجب قد و قامت کی تیغ ہے
محشر بپا ہے رن میں قیامت کی تیغ ہے
برق اجل بھی اُن کے یوں گھیرتی نہیں
لاکھوں کے رخ پھرے پہ یہ منھ پھیرتی نہیں

دم بھر میں سُرخ دشت بلا خیز کر گئی
کاسے سروں کے خون سے لبریز کر گئی
ٹکڑے سوار کے معہ شبدیز کر گئی
سنگیں دلوں کو مار کے منھ تیز کر گئی
جاتے تھے نیزہ داروں پہ یوں دیکھ بھال کے
چلتا ہے جیسے مار زباں کو نکال کے!

قبضے سے تھا ظہور سر قاف قہر حق
الٹا ہوا تھا رن میں صف فوج کا ورق
لاشوں سے بھر دیا تھا وہ صحرائے لق و دق
پھیلی ہوئی تھی دور تلک خون کی شفق
دہشت سے سامنے کوئی ثابت قدم نہ تھا
دم اس کا بڑھتا جاتا تھا اعدا میں دم نہ تھا

کیا تیغ مرتضیٰؑ نے کیا نام فوج میں
دونی ہوئی ترقی اسلام فوج میں
پرزے کیا لعینوں کا اندام فوج میں
مقراض کا زباں سے کیا کام فوج میں
جوہر سب اس کی کھل گئے فوج یزید پر
قربان، ذوالفقار کی قطع و برید پر

لشکر میں تھے سوار جو ہر سو بٹے ہوئے
بڑھتے وہ کیا کہ زور تھے اُن کے گھٹے ہوئے
پسپا تھیں سب صفیں تو پرے تھے پھٹے ہوئے
تصحیحہ کیسا صاف تھے چہرے کٹے ہوئے
باقی نہ پائی جان کسی لڑنے والے میں
بھرتی ہوئی ہر اک کئی اجل کے رسالے میں

ضرب اُس کی ابتدا سے ہر اک پر قوی رہی
جب تک چلی وہ، فوج عدو منزوی رہی
پیچھے ہر اک کے صورت حرف روی رہی
تقطیع قد کی رن میں اسے پیروی رہی
ہر سو دہائی شکر اہل جفا میں تھی
وہ تیغ قافیہ کی طرح سے قفا میں تھی

تعریف ذوالجناح کی کیونکر کروں بیاں
دوڑے کمیت خامۂ مشکی کہاں کہاں
دریا بھی اس طرح کبھی ہوتا نہیں رواں
کس کس طرف پھراؤں بھلا طبع کی عناں
سرعت یہ برق میں نہ یہ تیزی پرند میں
شبدیز خامہ رُکتا ہے وصف سمند میں

تعریف پیش و پس کی سراپا محال ہے
حیرت میں طبع شاعر نازک خیال ہے
بجلی بھی شرمگیں ہے، یہ سُرعت کا حال ہے
آہو کی چوی ہے تو پریوں کی چال ہے
کس طرح شکل مرکب شبیر کھینچے
کیونکر ہوا کی ہاتھ سے تصویر کھینچے

وہ انکھڑیاں کہ دیکھ کے حیران رہیں ہرن
نازک وہ تھوتھنی ہے، کہ معشوق کا دہن
باریک جلد وہ کہ خجل برگ یاسمن
پائے یہ جست و خیز کہاں آ ہوئے ختن
عالم کھلے عیال پر گیسوئے حور کا
غل تھا کہ یہ فرس نہیں ناقہ ہے نور کا

گردن کو دیکھ دیکھ کے کہتے ہیں ہوشمند
دنیا کے راہواروں میں عنقا ہے یہ سمند
یوں تنگ آسماں سے ہے یہ اسپ سربلند
شیشے میں جس طرح کوئی کر دے پری کو بند
کب تک ہوا کی طرح فلک کے تلے پھرے
وسعت نہیں جہاں میں کہاں یہ چلے پھرے

جس صف پہ جا پڑا تہہ و بالا ہوئی وہ صف
بجلی گری وہ شیر گیا رن میں جس طرف
جو آگیا سموں کے تلے ہو گیا تلف
غصہ سے آنکھیں روئی ہوئیں اور دہن میں کف
اس طرح دوڑتا تھا ہر اک نابکار پر
گرتا ہے جیسے شیر گرسنہ شکار پر

جب دس ہزار قتل ہوئے دشمنان دیں
لاشوں سے اہل ظلم کی سب بھر گئی زمیں
ہتھیار پھینک پھینک کے چلائے اہل کیں
بس رحم کر اب اے پسر ختم مرسلیں !
قہر خدا ہے ضرب شہ تشنہ کام کی
امت تباہ ہو گئی خیر الانام کی

مولا، نہ لڑئیے آپ پیمبرؐ کا واسطہ!
اب رحم کیجے، حیدر صفدرؑ کا واسطہ
دیجے اماں، جوانیٔ اکبر کا واسطہ
ننھے سے لاشۂ علی اصغر کا واسطہ
تیغ علی کے ڈر سے کلیجے دو نیم ہیں
ہم ہیں گناہ گار، پہ حضرت کریم ہیں

کیا رحم ہے حسینؑ کے اس رحم پر نثار
غل سن کے الاماں کا ہوئے آپ بیقرار
گردن جھکا کے روک لی مولا نے ذوالفقار
تھمنا تھا تیغ کا کہ چلے تیر دس ہزار
اک بیکس و غریب ہزاروں میں گھر گیا
زہراؑ کا پھول ظلم کے خاروں میں گھر گیا

ناری تھے گرد بیچ میں خالق کا نور تھا
زخموں سے جان فاطمہؑ کا جسم چور تھا
نیلے تھے ہونٹ، پیاس کا ایسا وفور تھا
دریا بھی ابن ساقی کوثر سے دور تھا
سوکھی زباں پھراتے تھے ہونٹوں پہ پیاس سے
مڑ مڑ کے خیمہ گاہ کو تکتے تھے یاس سے

ناگاہ ایک سمت سے پیدا ہوا غبار
گھبرا کے دیکھنے لگی سب فوج نابکار
آیا قریب لشکر کیں اک شتر سوار
پوچھا کدھر ہے فاطمہؑ زہرا کا یادگار
اقبال دم بدم ہو فزوں بادشاہ کا
خیمہ کدھر ہے قبلۂ عالم پناہ کا

شکر خدا کہ لشکر اسلام کا ہے اوج
پھیلی ہوئی ہے قبلہ عالم کی سب یہ فوج
خالق رکھے حسینؑ کا دنیا میں اوج موج
حامی رہے جہاں میں صدا فاطمہؑ کا زوج
کس قوم نے کمر یہ کسی ہے عناد پر
کے روز سے حسین چڑھے ہیں جہاد پر

اُس قاصد حزیں سے کہا یہ کسی نے تب
اے بے خبر یزید کی ہے یہ سپاہ سب
مارے گئے حسینؑ کے انصار تشنہ لب
سرورؑ کی فوج میں کوئی باقی نہیں ہے اب
جا دیکھ وہ پسر ہے جناب امیرؑ کا
چھاتی سے جو لگائے ہے لاشہ صغیر کا

ناقہ بٹھا کے کود پڑا تب وہ نیک نام
جا کر قریب شاہ ادب سے کیا سلام
دے کر جواب کہنے لگے سرور انام
آنا ہوا کدھر سے ترا اے خجستہ کام
اس وقت روح جسم سے لذت اٹھاتی ہے
تجھ سے تو صاف ہوئے وطن مجھ کو آتی ہے

پگڑی سے خط نکال کے قاصد نے یہ کہا
پڑھیے یہ خط حضور کا ہے یا کہ اور کا
دیکھا جو نام فاطمہؑ صغرا لکھا ہوا
صدمے سے کانپنے لگے مولا کے دست و پا
اک ضرب سی لگی جو دلِ دردناک پر
لاشے کو لے کے بیٹھ گئے آپ خاک پر

معصوم کو لٹا دیا بالائے خاک جب
آنکھوں پہ رکھ لیا خط صغرا کو لے کے تب
سرنامہ پڑھ کے دل پہ زیادہ ہوا تعب
مرقوم تھا عریضۂ صغرائے جاں بلب
ہر درد کا علاج ہے بابا کے ہاتھ میں
پہنچے خط مریض مسیحا کے ہاتھ میں

سرنامہ پڑھ کے کہنے لگے شاہ نامدار
ہاں میرے نام کا ہے یہ خط اے شتر سوار
گھبرا کے تب یہ کہنے لگا وہ نکو شعار
ہیں آپ ہی حسینؑ؟ محمد کی یادگار
تقصیر بخشیے مجھے معلوم اب ہوا
اے نور عین فاطمہؑ، یہ کیا غضب ہوا

کیا ہو گیا یہ آپ کا حال اسے شہ زماں
ہوتا ہے اس طرح بھی بشر زار و ناتواں
دیکھا تھا میں نے آپ کو یثرب میں نوجواں
کیا جلد پیر ہو گئے اے قبلۂ ناجہاں
خم ہی کمر میں، زیست سے دل ناامید ہے
سب جسم کانپتا ہے محاسن سپید ہے

رو کر امام دیں نے کہا شکر ذوالجلال
دنیا میں ایک سا نہیں رہتا کسی کا حال
خورشید کو عروج کبھی ہے کبھی زوال
کامل کبھی ہے ماہ فلک اور کبھی ہلال
محتاج ہے کوئی تو کوئی بے نیاز ہے
بھائی یہی جہاں کا نشیب و فراز ہے

کی عرض اُس نے اے خلف سید البشر
کیا ہو گئے حضور کے انصار نامور
اکبرؑ کہاں ہیں حضرت عباس ہیں کدھر؟
فرمایا رو کے سب نے جہاں سے کیا سفر
جنگل میں ساتھ آئے تھے بستی کو چھوڑ کر
پہنچے ارم میں گلشن ہستی کو چھوڑ کر

فرما کے یہ لفافۂ عرضی کیا جو چاک
صدمے سے کانپنے لگے حضرت کے دست پاک
رخ زرد تھا جمی ہوئی تھی گیسوؤں پہ خاک
سینہ میں تھا طپان، دل غمگین و دردناک
جب مد عرضداشت پہ رو کر نگاہ کی
صغراؑ کی بیکسی پہ شہ دیں نے آہ کی

القاب تھا کہ قبلہ دیں، کعبۂ جہاں
خورشید آسمان شرف، عيسیِ زماں
ظلّ الٰہ، فیض رساں، شاہ انس و جاں
حاجت روائے خلق، مددگار بیکساں
جلوہ بھی ذات پاک میں خالق کے نور کا
سایا رہے جہاں میں ہمیشہ حضور کا

بعد از ادائے بندگی تحفہ و سلام
تھا نصف خط میں شوق قدمبوسی امام
تحریر تھا، لکھوں اگر اندوہ صبح و شام
آخر ہو عمر خضرؑ، مگر خط نہ ہو تمام
لذت جگر کی زخم کے بسمل سے پوچھیے
رنج مفارقت کو میرے دل سے پوچھیے

جب سے ہوا ہے قبلہ کونین کا سفر
بدتر ہے قبر سے بھی مرے واسطے یہ گھر
خفت بخار میں ہے، نہ جاتا ہے درد سر
اب ہڈیوں میں بھی تپ غم نے کیا اثر
طاقت نہیں کہ اُٹھ کے یہ محبوس غم چلے
افسوس، پہلے آپ کے آنے سے ہم چلے

سب پاس ہیں امام فلک بارگاہ کے
اب رحم کیجے حال پہ اس بے گناہ کے
کچھ مشغلہ نہیں ہے سوا آہ آہ کے
کٹتی ہیں دُکھ میں ہجر کی راتیں کراہ کے
غم کھاتے کھاتے خانۂ ویراں میں گھُٹ گئی
اب تو غذا بھی آپ کی صغراؑ سے چھُٹ گئی

کیا لکھے منھ کی بدمزگی کو یہ تلخ کام
میرے لیے ہے زہر سے بدتر دوا کا جام
نانی پکا کے لاتی ہیں جب سامنے طعام
کھانا سحر کا بس یونہی رہتا ہے تا بہ شام
نانی کو دیکھ کر میرے آنسو ٹپکتے ہیں!
کھاؤں جو کچھ گلے میں نوالے اٹکتے ہیں!

رغبت کبھی غذا پہ جو ہوتی ہے اک ذرا
اس وقت میرے کان میں آتی ہے یہ صدا
فاقے سے ہے مسافر صحرائے کربلا
اے فاطمہؑ، حسینؑ کو پانی نہیں ملا
صغرا ترے نصیب میں وصل پدر نہیں
لٹتا ہے گھر بتول کا تجھ کو خبر نہیں

سوتی ہوں روتے روتے جو میں سوختہ جگر
تو فاطمہؑ مجھے نظر آتی ہیں ننگی سر
کہتی ہیں پوچھتی ہوں جو میں آپ کی خبر
بیٹی میان دشت ہے بیکس ترا پدر
پانی نہیں ہے اصغر بے شیر کے لیے
تلواریں تیز ہوتی ہیں شبیر کے لیے

سوتے ہیں لوگ شہر کے سارے تمام رات
میں جاگتی ہوں خوف کے مارے تمام رات
اٹھتا ہے دل میں درد ہمارے تمام رات
گنتی ہوں آسماں کے ستارے تمام رات
سب استخواں بخار کی شدت سے جلتے ہیں
روتی نہیں تو آنکھوں سے شعلے نکلتے ہیں

سب پاس ہیں جناب کے اور آہ ہم ہیں دور
کیا راہ و رسم ہے یہی الفت کی کیوں حضور
اب رحم کا مقام ہے، اے کبریا کے نور
لونڈی کی کون سی ہے خطا اور کیا قصور
بیٹی نہیں کنیز ہوں اور جاں نثار ہوں
میں آپ کی سکینہؑ کی خدمت گزار ہوں

اصغر کی خادمہ ہوں میں، یا شاہ بحر و بر
خوگر ہے میری گود کا وہ غیرتِ قمر
میں نے تڑپ تڑپ کے یہ مدت تو کی بسر
مرتی ہوں اب مسیح زماں لیجیے خبر
فرقت کہاں تلک مری حالت تغیر ہے
ذلحجہ کا مہینا بھی اب تو اخیر ہے

جلدی مجھے بلائیے یا شاہ کربلا
بھیا کو بھیج دیجیے میں آپ کے فدا
ہے صبح و شام اب یہی بیمار کی دعا
دکھلائے مجھ کو ماہِ محرم وہیں خدا
مشکل نہیں سفر مرے نزدیک و دُور کا
دیکھوں گی چاند دیکھ کے چہرہ حضور کا

جب سے سنا ہے میں نے کہ عابدؑ کو ہے بخار
اپنا مرض ہی بھول گئی ہے یہ دل فگار
پہلے ہی ناتوان تھے بھیا کے میں نثار
غربت میں اور ہو گئے ہونگے نحیف وزار
کیا ہو سکے جہاں نہ دوا نہ طبیب ہو
بیمار میں رہوں انھیں صحت نصیب ہو

پردیس میں علیل ہیں خالق نگاہ بان
قالب تو یہاں ہے اور انھیں میں ہے میری جان
ایسا نہ ہو بخار میں ہو جائیں ناتواں
بابا خدا کے واسطے رکھیے گا ان کا دھیان
سب چھوٹے بھائی بہنوں کے سر کے وہ تاج ہیں
دھڑ کا مجھے یہ ہے کہ وہ نازک مزاج ہیں

اکبر کو پھر لکھا تھا یہ مد کھینچ کر جدا
اے سرو باغ حسن، گل گلشنِ وفا
بہنوں کے سر پہ آپ کو قائم رکھے خدا
خوب آئے واہ آپ کے وعدے کے میں فدا
دن رات منتظر ہوں میں خط کے جواب کی
بس دیکھ لی بہن نے محبت جناب کی

طاقت ذرا نہیں ہے میرے جسم زار میں
بستر پہ لیٹی رہتی ہوں دن بھر بخار میں
رہتا ہے روز درد دل بیقرا ر میں
آنکھیں سپید ہو گئی ہیں انتظار میں
للہ اس مریض الم کی دوا کرو
اب تو خدا کے واسطے وعدہ وفا کرو

بھیا تمھیں ہماری محبت ذرا نہیں
سچ کہتے ہیں کہ خلق میں رسم وفا نہیں
طول غم فراق کی کچھ انتہا نہیں
تقدیر سے گلہ ہے کسی سے گلہ نہیں
کیسے کہوں جو مجھ پہ مصیبت گزر گئی
پوچھا نہ تم نے جیتی ہے صغرا کہ مر گئی

بھیجا نہ خط نہ لینے کو آئے ہمارے واہ
ایسا ہی وعدہ کرتے ہیں کیوں اے فلک پناہ
یا وہ محبتیں تھیں وہ الفت تھی اور وہ چاہ
یا واں پہنچ کے بات نہ پوچھی بہن کی آہ
میں کون ہوں بھلا جسے لینے کو آؤ گے!
گر ہوگا بیاہ بھی، تو نہ مجھ کو بلاؤ گے؟

اب تو کنار گور ہوں اچھی تو ہوں بھلا
ان غفلتوں کا آکے کروں گی وہیں گلا
تم پر بھی اور تمھاری دلھن پر بھی میں فدا
مشتاق ہوں وہ دن تو دکھائے مجھے خدا
رخ کی بلائیں سامنے بابا کے لوں گی میں
اچھا نہ آئیے، وہیں نیگ آ کے لوں گی میں

خط پڑھ کے روتے جاتے تھے سلطان کربلا
گویا کہ اک کتاب مصائب ہے، خط نہ تھا
ٹپکے ہوئے تھے اشک عبارت پہ جا بجا
منت کہیں، کہیں تھی خوشامد کہیں گلا
تحریر سے عیاں تھا یہ اس بیقرار کی
بھائی بہن میں باتیں ہوں جس طرح پیار کی

آخر وہ خط پڑھا نہ گیا شاہ سے تمام
رقت سے کانپتا تھا تن سرور انام
بھر آیا دل پکار کے رونے لگے امام
آئے قریب لاشۂ فرزند تشنہ کام
جس دم نظر پڑی جسدِ پاش پاش پر
خط لے کے گر پڑے علی اکبر کی لاش پر

بازو ہلا ہلا کے یہ لاشے کو دی صدا
اے میرے گلغدار یہ بابا ترے فدا
پھر روکے خط وہ سینۂ اکبرؑ پہ رکھ دیا
فرمایا کیا لکھا ہے پڑھو تو اسے ذرا
آئے تھے کربلا میں ہمیں داغ دینے کو
اے لعل جاؤ فاطمہ صغرا کے لینے کو

لکھو جواب نامہ صغرائے جاں بلب
تم مر گئے جیے گی نہ وہ ناتواں ہے اب
مرتی ہے تیرے ہجر میں وہ کشتہ تعب
بتلاؤ اپنی شکل دکھاؤ گے اس کو کب
قاصد کو کیا شبیہہ پیمبر جواب دوں
جو تم کہو، وہ اے علی اکبر جواب دوں

دیکھا جو شہ کو قاصد صغرا نے بیقرار
سر پیٹ کر زمیں پہ گرا وہ نکو شعار
کر ڈالا دست غم سے گریباں کو تار تار
چلایا چھاتی کوٹ کے، یا شاہ نامدارا
بتلائے یہ کس مہ انور کی لاش ہے؟
شہؑ نے کہا یہی علی اکبر کی لاش ہے

یہ سُن کے خاک اُڑانے لگا قاصد حزیں
رقت کو تھام کر یہ پکارے امام دیں
رخصت ہو تو کہ موت ہماری بھی ہے قریں
کہہ دیجیو فاطمہؑ سے کہ اے مری مہ جبیں
تھیں جن کی منتظر وہ جہاں سے گزر گئے
رکھیو نہ آس تم علی اکبر تو مر گئے

فرماتے تھے رو رو کے ابھی سرور انام
جو بہر قتل شاہ بڑھی رن سے فوج شام
فرمایا نامہ بر سے کہ جا اے خجستہ کام
لے اب شہید ہوتا ہے دم میں ترا امام
اب یہاں کریں گے ذبح یہ سب کینہ جو مجھے
خنجر کے نیچے دیکھ سکے گا نہ تو مجھے

تسلیم کر کے قاصد صغرا رواں ہوا
یاں شاہدیں پہ نرغۂ فوج گراں ہوا
زخموں سے چور چور تن ناتواں ہوا
ہنگام عصر حشر کا ساماں عیاں ہوا
پایا جو غش میں فاطمہ کے نور عین کو
کاتا قفا سے شمر نے حلق حسینؑ کو

رستے سے جلد پھر کے جو قاصد نے نظر کی
دیکھا سناں کی نوک پہ نور خدا کا سر
چلایا سر کو پیٹ کے صغرا کا نامہ بر
ہے ہے تباہ ہو گیا خیر النسا کا گھر
وا حسرتا، کہ سرور دلگیر مر گئے
صغرا یتیم ہو گئی، شبیر مر گئے

بس اب انیسؔ روک لے کلک گہر فشاں
تاراجیے خیام کا آگے نہ کر بیاں
گو گوہر سخن کا نہیں کوئی قدرداں
شبیرؑ موتیوں سے بھریں گے ترا دہاں
شہرہ جہاں میں کیوں نہ ہو تیرے کمال کا
تو مدح خواں ہے فاطمہ زہراؑ کے لال کا
