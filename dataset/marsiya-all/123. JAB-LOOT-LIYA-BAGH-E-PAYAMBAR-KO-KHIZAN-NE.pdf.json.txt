جلد پنجم
مرثیہ میر انیس

۱
جب لوٹ لیا باغ پیمبر کو خزان نے
رستہ لیا جنت کا ہر اک غنچہ دہان نے
ہتھیار سجے فاطمہ کے سرو روان نے
مرنے کا کیا عزم امام دوجہان نے
اس شوق سے رہوار پر چڑھ کر گئے رن مین
جس طرح کوئی سیر کو جاتا ہے چمن مین
۲
اس شان سے میدان مین جو پہونچی شہہ ابرار
اک شور ہوا گھاٹ سے درہا کے خبردار
لشکر مین بجا طبل علم کھل گئے یکبار
اعدا کے اعداد کے پرے ہو گئے آمادۂ پیکار
اک دل ہوے سب قتل شہہ جن و بشر پر
فوجون کی گھٹا چھا گئی زہرا کے قمر پر
۳
حربون کو نیامون سے ستمگارون نے کھینچا
چلون کو کمانون سے کماندارون نے کھینچا
تیغون کو بصد ظلم سب اسوارون نے کھینچا
سر چرخ پہ جون صاعقہ تلوارون نے کھینچا
پھل برچھیون کے رن مین چمکتے نظر آئے
نیزے صف دشمن مین لچکتے نظر آئے
۴
حضرت نے جو دیکھا پُرش لشکرِ اظلم
بس ناد علی پڑھ کے بڑھے قبلۂ عالم
فرمایا کہ تم لاکھون ہو اور ایک مرا دم
لشکر روباہ سے ڈرتے نہین ضیغم
جب کھینچی ہے تیغ دو زبان کھیت پڑے ہین
اکثر شہہ مردان بھی اکیلے ہی لڑے ہین
۵
یہ جنگ نہین غزوۂ خندق سے زیادہ
اسوار ہون مین آج وہ اوسدن تھے پیادہ
جس وقت کیا عمر سے لڑنے کا ارادہ
کشتے تھے ۔۔۔۔۔۔۔۔۔۔۔ بسر خاک فتادہ
نصرت کی خبردار خبر لے کے پھرے تھے
اور شیر خدا عمر کا سر لے کے پھرے تھے
۶
سب خلق کو خیبر کی لڑائی کی خبر ہے
شپیرؑ اوسی حیدر صفدرکا پسر ہے
اور دودھ کا زہرا کے بھی رگ رگ مین اثر
مین سیف خدا ہون مرے قبضے مین ظفر ہے
بچپن سے تن زار مین طاقت ہے نبیؐ کی
چوسی ہے زبان مین نے رسول عربی کی
۷
بگڑون تو ابھی نقش فنا تمکو بنا دون
جون حرف غلط صفحۂ ہستی سے مٹا دون
سب فوج کو شمشیر کی آتشیں سے جلا دون
آجاتا ہے پر رحم کہ ایذا تمھین کیا دون
منظور ہے مجکو کہ رضا مند خدا ہو
میری تو ظفر یہ ہے کہ سر تن سے جدا ہو
۸
لڑنا ہی جو ہوتا مجھے اے قوم ستمگر
مین تم سے نہ لیتا عوض خون برادر
مر جاتے تڑپ کر مرے آگے علی اکبرؑ
رہ جاتا مین ہاتھون سے کلیجے کو پکڑ کر
واقف ہے خدا تمنے جو کچھ جبر کیا ہے
اس جبر پہ شپیر نے کیا صبر کیا ہے
۹
دلسوز نہیں داغ جگر کسکو دکھاؤن
یہ خشک لب اور دیدۂ تر کسکو دکھاؤن
بے رحم ہین سب داغ پسر کسکو دکھاؤن
ٹوٹی ہوئی پیری مین کمر کسکو دکھاؤن
دل جس سے قوی تھا وہ برادر بھی نہین ہے
قائم بھی نہین ہے علی اکبر بھی نہین ہے
۱۰
اس عالم فانی سے بزرگ اُٹھ گئے سارے
اب غیر خدا کوئی نہین پاس ہمارے
جو عاشق صادق تھے وہ دنیا سے سدھارے
فرزند نبیؐ اُنکو کہان جاکے پکارے
پھر جاتی ہے ہر ایک کی تصویر نظر مین
آنکھون سے نہان ہوگئے سب تین پہر مین
۱۱
زد سے ہمین تیرون کے بچاتا نہین کوئی
اب چاند سی تصویر دکھاتا نہین کوئی
میدان مین سر دینے کو جاتا نہین کوئی
ہم مرنے کو آئے ہین اور آتا نہین کوئی
۱۲
روئے ستم آرا کئی سن سن کے یہ تقریر
اوسوقت یہ فرمانے لگے حضرت شپیرؑ
تقصیر تمھاری ہے مری کچھ نہین تقصیر
باز آؤ مرے قتل سے ہے فرقۂ بے پیر
لو اب بھی تم اس صابر و شاکر کو امان دو
مظلوم کو سید کو مسافر کو امان دو
۱۳
ہے خیر اسی میں کہ مجھے شر سے بچاؤ
مظلوم کو اس ظلم کے لشکر سے بچاؤ
اس سینے کو زانوے ستمگر سے بچاؤ
یہ خشک گلا شمر کے خنجر سے بچاؤ
یثرب میں نہ کوفے میں نہ بطحا مین رہونگا
مین آج سے گھر چھوڑ کے صحرا مین رہونگا
۱۴
صحرا کے بسانے مین ضرر ہو جو تمھارا
بتلا دو پہاڑون کی مجھے راہخدارا
شپیر کو منظور ہے خود سب سے کنارا
پھر شہر سے کیا ۔۔۔۔۔۔۔۔۔ نہ رہا کوئی ہمارا
طوف حرم خالق اکبر کو بھی چھوڑا
لو گھر کو بھی اور قبر پیمبر کو بھی چھوڑا
۱۵
سرحد مین تمھاری اگر آؤن تو قسم لو
صورت بھی کسی کو جو دکھاؤن تو قسم لو
گھر شہر مین رہنے کو بناؤن تو قسم لو
روضے پہ محمدؐ کے بھی جاؤن تو قسم لو
صحرا مین جگہ خاک پہ سونے کی بہت ہے
اور کوہ کا دامن مرے مرنے کو بہت ہے
۱۶
ہر رجس سے مین پاک ہون طاہر مجھے سمجھو
عالم ہون ہر اک علم کا ماہر مجھے سمجھو
روضے کا محمد کے مجاور مجھے سمجھو
حاجی ہون مین کعبے کا مسافر مجھے سمجھو
۱۷
محتاج ہون گھر مین زر و زیور نہین رکھتا
خوش ہو کے جسے لوٹو گے وہ گھر نہین رکھتا
تکیے پہ بجز خاک کبھی سر نہین رکھتا
کپڑا بھی تکلف کا نہین زیب بدن ہے
ہے ایک عبا چھال کی اور رخت کہن ہے
۱۸
ناموس مرے فاقہ کشی مین بھی مین خورسند
ایک ایک ہے زہرا کی طرح صبر کا پابند
راضی وہ خدا سے ہین خدا اونسے رضامند
چادر کوئی ایسی نہین جس مین نہون پیوند
غش آتے ہین پر حق کی عبادت نہین جاتی
فاقو مین بھی قرآن کی تلاوت نہین جاتی
۱۹
مختار دو عالم ہون پہ کیا تمسے کہون حال
فاقے سے بھی سو رہتے ہین اکثر مرے اطفال
دنیا کا طلبگار نہین فاطمہ کا لال
صرف رہ خالق ہے ملا کچھ جو زر و مال
وہان ہوگا تہہ دست جو یہان دے نہیں جاتا
اسباب جہان ساتھ کوئی لے نہین جاتا
۲۰
مجھ سے بھی سخی ہین حرم سید عالی
سائل کبھی اس در سے نہین جاتا ہے خالی
چہرون پہ فقیری مین ابھی رہتی ہے بحالی
شکوے کی کبھی بات نہین منھ سے نکالی
کچھ کام اونھین لذت دنیا سے نہین ہے
کہنہ نورد آئین ہین غذانان جو زین ہے
۲۱
بہنین مری زہراؑ سے بزرگی مین نہین کم
اک غیرت حواؑ ہے تو اک ثانیٔ مریمؑ
بعد اپنے اونھین کی ہے تباہی کا مجھے غم
خنجر کے تلے نکلے گا مشکل سے مرا دم
گھبرائی ہوئی خیمۂ ویران مین پھرینگی
سر پیٹتی لاشے پہ مرے آکے گرینگی
۲۲
بولا یہ حصین ابن نمیر ستم آرا
زینبؑ کی تباہی جو نہین تمکو گوارا
پھر کس لئے ہے بیعت حاکم سے کنارا
یہ عجز نہ مانا ہے نہ مانینگے تمھارا
شرمندہ ہون گو احمد مختار کے آگے
سر کاٹ کے لیجائینگے سرکار کے آگے
۲۳
اب یہان سے کہان جاؤگے راہین تو ہین مسدود
اگر وہین دو لاکھ جوان قتل پہ موجود
حضرت نے کہا دور رہو او ظالم مردود
چاہون تو اشارے مین یہ سب فوج ہو نابود
عادل کبھی فاسق کی اطاعت نہین کرتے
سر دیتے ہین دیندار پہ بیعت نہین کرتے
۲۴
کیا ہوگا اگر چار طرف بند ہین راہین
کُھل جائین در قصر فلک گر ابھی چاہین
مفتاح در خلد برین ہین مری آہین
ہم وہ ہین کہ جو مُنھ سے کہین اوسکو نباہین
میدان مین اب حشر بپا کرتا ہے شپیرؑ
عاجز نہین حجت کو ادا کرتا ہے شپیرؑ
۲۵
بڑھ کر صف جنگاہ سے اک ظالم غدار
کہنے لگا دیکھو تو ادھر یا شہ ابرار
لہراتی ہے کیا نہر مثال شکم مادر
پر آپ کو قطرہ بھی میسر نہین زنہار
دریا سے تو یہ شام کا لشکر نہ ہٹے گا
پیاسا ہی گلا آپ کا خنجر سے کٹے گا
۲۶
حضرت نے کہا سوے فلک ہاتھ اوٹھاکر
اسوقت سزا دے اسے اے خالق اکبر
فرما نہ چکے تھے یہ ابھی سبط پیمبرؑ
ناگاہ اودھر پیاس کا غلبہ ہوا اوسپر
پاس اوسکے ہر اک شخص لیئے جاتا تھا پانی
کم ہوتی نہ تھی پیاس پیئے جاتا تھا پانی
۲۷
دی تھی جو دعا بد اوسے شاہ دوسرا نے
اک آگ کلیجے مین لگا دی تھی قضا نے
سقون کے پرے کھولے تھے مشکون کے دہانے
جلتا ہوا گھر جاتے ہین جسطرح بجھانے
چلاتا تھا وہ پیاس مری آہ بُجھاؤ
اب خانۂ تن جلتا ہے لِلہ بُجھاؤ
۲۸
تھی پیاس کی گرمی سے زبس جان کے لالے
ساحل پہ گرا جاکے زبان مُنھ سے نکالے
حیرت سے کھڑے کانپتے تھے دیکھنے والے
پانی جو پیا حلق مین تو پڑ گئے چھالے
ہر موج کا خم اوسکے لیے ناگ ہوا تھا
پانی کا بھی اوسوقت مزاج آگ ہوا تھا
۲۹
آنکھون کو نکالے تھے حبابون کا یہ تھا حال
موجون کے طماچون سے ہوا جاتا تھا مُنھ لال
دریا اوسے بڑھ بڑھ کے کیے دیتا تھا پامال
مچھلی سا تڑپتا تھا کنارے وہ بدافعال
جُھکتا تھا جو پینے کو تو ہٹ جاتا تھا پانی
بڑھتا تھا وہ سفاک تو گھٹ جاتا تھا پانی
۳۰
آخر نہ بُجھی پیاس گرا نہر مین بے پیر
دریا مین ہوا شور یہ ہے دشمن شپیرؑ
گرداب بنا طوق تو موجین ہوئین زنجیر
ناگاہ وہین موت ہوئی آگے گلوگیر
قطرہ بھی نہ اک حلق جفا کار مین پہونچا
پانی مین لعین غرق ہوا نار مین پہونچا
۳۱
دیکھا پسر سعد نے جسوقت یہ اعجاز
گھبرا کے جفا جو نے یہ دی فوج کو آواز
ہے آل رسولؐ عربی سحر مین ممتاز
شپیرؑ کا سر لاؤ جو ہونا ہے سر افراز
جب حلق سے شپیرؑ کے شمشیر ملے گی
منصب تمھین ہاتھ آئیگا جاگیر ملے گی
۳۲
جسوقت سنی یہ پسر سعد کی تقریر
میدان سے بڑھے چند قدم حضرت شپیرؑ
فرمایا کہ رکھدونگا خود تہہ شمشیر
دو باتین ہین سن لے انھین او ظالم بے پیر
تونے جو بُلایا تو مدینے سے ہم آئے
تجھ سے نہین ہوتا ہے کہ ادھر دو قدم آئے
۳۳
تھرا کے یہ بولا پسر سعد جفاکار
اِس دم ہے جلال آپ کو یا سید ابرار
پہلے جو امان دیجیے تو حاضر ہوگا گنہگار
حضرت نے کہا مکر نہین ہمکو سزاوار
ہمسا تو کریم آج زمانے مین نہین ہے
شیوہ یہ ہمارے تو گھرانے مین نہین ہے
۳۴
نکلا وہ لعین چتر زری سر پہ لگائے
پاس اوسکے حسین ابن علی دھوپ مین آئے
چُپ تھا وہ شقی سر کو خجالت سے جھکائے
فرمایا کہ ہے کس لیے تو آنکھ چُرائے
پانی کا نہ طالب ہون نہ سائل ہون امان کا
غم ہے مجھے ناموس رسول دوجہان کا
۳۵
تو بھی ہے قریش تجھے لازم ہے مرا پاس
تنہا ہون نہ اکبرؑ ہین نہ قاسم ہین نہ عباس
سر کٹنے کا اپنے مجھے مطلق نہین وسواس
غم یہ ہے کہ ناموس نبی ہوتے ہین بے آس
جب روتے ہین وہ دلپہ چُھری چلتی ہے غم کی
آیا ہون ترے پاس سفارش کو حرم کی
۳۶
یہ فوج تری بعد مرے گھر کو نہ لُوٹے
رانڈون کے سرون سے کوئی چادر کو نہ لُوٹے
خولی سے یہ کہہ بانوے بے پر کو نہ لُوٹے
نادار ہے کوئی مری خواہر کو نہ لُوٹے
دنیا نہین رہنے کی اوسے گر تعب آیا
چادر سر زینبؑ سے چھنی اور غضب آیا
۳۷
جب بعد ظفر شمر لعین لوٹنے جائے
لازم ہے کہ تو چادر زینب کو بچائے
عابد پہ کوئی دست تعدی نہ اوٹھائے
کوئی مرے بچون کو طمانچے نہ لگائے
ہو تجھ سے جو یہ امر تو احسان ہے تیرا
ورنہ مرا ہاتھ اور گریبان ہے تیرا
۳۸
اور دوسرے کٹ جائے گا جب تن سے مرا سر
روئے گی مری لاش پہ سر پیٹ کے مادر
کہنہ سا جو پہنے ہون مین ملبوس پیمبرؐ
تن پر سے اوتارے نہ اسے کوئی ستمگر
غارت شہہ لولاک کی پوشاک نہ کیجو
عریان مرا لاشا تہہ افلاک نہ کیجو
۳۹
حضرت کا سخن سُنکے نہ بولا وہ جفاکار
اپنی صفت لشکر مین گیا چھیڑ کے رہوار
اشک آنکھون مین بھر کر یہ پکارے شہہ ابرار
سمجھا ترے مطلب کو مین او ظالم غدار
تو دست تعدی کو نہ کوتاہ کرے گا
رانڈون کی حمایت مرا اللہ کرے گا
۴۰
بیکس کو مسافر کو کفن کچھ نہین درکار
رونے کو نہون مان نہ بہن کچھ نہین درکار
ملبوس تو ہے رخت کہن کچھ نہین درکار
مظلوم کو آرایش تن کچھ نہین درکار
مردون کو نہ رہتی ہے ہوس اور نہ طلب کچھ
جب جاکے ملے خاک مین پھر خاک ہے سب کچھ
۴۱
ظالم سے یہ فرماتے تھے حضرت کے چلے تیر
اور تول کے نیزون کو بڑھے فوج سے بے پیر
کھینچتی سپر ۔۔۔۔۔۔۔۔۔۔ نے بھی شمشیر
گیتی کو تزلزل ہوا کانپا فلک پیر
حضرت نے تو اوس برق مجسم کو سنبھالا
کروّ بیون نے عرش معظم کو سنبھالا
۴۲
مُکّان سماوات بھی گھبرا گئے سارے
تھرانے لگی گا و زمین خوف کے مارے
جبریلؑ امین ناد علی پڑھ کے پکارے
کاٹا ہے اسی تیغ نے شہپر کو ہمارے
عالم کو دو عالم کا شہنشاہ بچائے
اس برق جہان سوز سے اللہ بچائے
۴۳
تھی آگ ہوا آتش شمشیر دوسر سے
چَوپائے گرے پڑتے تھے سب بحر مین
پریون کے اُڑے ہوش کہ آگ آئی کدھر سے
جنات پہاڑون مین چھپے جان کے ڈر سے
غل تھا کہ نہ قلزم پہ یہ برق اجل آئے
ساحل سے اودھر مردم آبی نکل آئے
۴۴
اژدر سے چھٹا غار تو شیرون سے چھٹا بن
اور آہوون نے چھوڑ دیا کوہ کا دامن
مرغان ہوا بھول گئے اپنے نشیمن
دہشت سے چرندے بھی اوٹھاتے تھے نہ گردن
لرزان و طپان کون نہ تھا کون و مکان مین
آثار قیامت نظر آتے تھے جہان مین
۴۵
تلوار کو چمکا کے پکارے شہہ عالم
مین جنگ پہ تیار ہون نکلے کوئی اظلم
سب مل کے گر آتے ہو تو اسکا بھی نہین غم
لڑنے مین ہزارون سے کبھی بند نہین ہم
کُھل جائیگا احوال دم جنگ تمھارا
اسمین بھی مرا نام ہے اور ننگ تمھارا
۴۶
فرزند یداللہ کئی بار پکارا
دو لاکھ مین بڑھنے کا نہ تھا ایک کو یارا
مردود کے سر پر اجل آئی جو قضا را
نکلا صف لشکر سے تمیم ستم آرا
کافر کو غرور اپنی شجاعت کا بڑا تھا
اکثر صف لشکر سے اکیلا وہ لڑا تھا
۴۷
پہنے ہوے چار آئینہ و جوش و بکتر
اور کہنیون تک ہاتھ مین دستانے بھی یکسر
اسپ دھر کا بہ تہ ران دیو سا پیکر
سہراب سے پرزور تو رستم سے قوی تر
ہونٹھون کو چباتا تھا یہ غصے مین بھرا تھا
پیچھے ستم آرا کے سوارون کا پرا تھا
۴۸
نیزہ وہ جسے دیکھ کے کانپے فلک پیر
اور کوہ سے لنگر نہ اُٹھے جسکا وہ شمشیر
گھر موت کا تھا قوس تو پیغام اجل تیر
وہ وان سے بڑھا یان سے چلے حضرت شپیرؑ
تھرائی زمین چوب لگی طبل وغا پر
حملہ کیا نامرد نے شاہ شہدا پر
۴۹
کجباز نے سیدھا جو کیا نیزۂ خونخوار
تلوار سے دو کر دیا شہہ نے اوسے یکبار
چلایا کمان لیکے وہ بدکیش و جفاکار
لو اب یہ پیام اجل آتا ہے خبردار
سایا جو پڑا شاہ کی تیغ دو زبان کا
ترکش تھا نہ چلاّ تھا نہ حلقہ تھا کمان کا
۵۰
جسوقت کہ ترکش مین نہ سرکش رہے تیر
تھرایا جگر سہم گیا خوف سے بے پیر
قبضے مین جفا جو نے لیا قبضۂ شمشیر
فرما کے خبردار بڑھے حضرت شپیرؑ
اک جست مین سر پر فرس تیز قدم تھا
کھنچنے بھی نہ پائی تھی کہ بس ہاتھ قلم تھا
۵۱
پھر سر پہ چمک کر جو وہ برق اجل آئی
مثل غضب خالق عزو و جل آئی
گردن سے جو ترچھی گئی زیر بغل آئی
کھینچا جو بغل سے تو کمر سے نکل آئی
پہلے تو سلامت ستم آرا نظر آیا
گھوڑے سے گرا جب تو دوپار نظر آیا
۵۲
زینبؑ نے در خیمہ سے دیکھا جو یہ سامان
چلائی کہ بھیّا بہن اس ضرب کے قربان
یہ پیاس کئی دن کی یہ دھوپ اور یہ میدان
جلد آؤ کہ اب تن سے نکلتی ہے مری جان
بچہ جو چُھٹے باپ سے پالا نہین جاتا
اب مجھ سے سکینہ کو سنبھالا نہین جاتا
۵۳
خود پردے کے پاس آکے سکینہؑ یہ پکاری
اے سبط نبیؐ ابن علیؑ عاشق باری
لڑنے کے فدا آپ کی تنہائی کے واری
نزدیک تو آؤ کہ بلائین لون تمھاری
امان کا مری آہ عجب حال ہے بابا
دل تیر غم شاہ سے غربال ہے بابا
۵۴
تکیئے علی اصغر کے کلیجے سے لگائے
چلاتی ہین کیا ہوگئے ہے ہے مرے جائے
نزدیک ہے بابا کہ اب امان کو غش آئے
میدان سے تم ابتک مرے بھیّا کو نہ لائے
گودی مین دیا کسکے کدھر کھوگئے اصغر
دریا کی ہوا کھاتے ہی کیا سوگئے اصغر
۵۵
میدان مین سُنی شہ نے سکینہ کی جو زاری
صابر تھے مگر چشم سے آنسو ہوے جاری
بیٹی کو پکارے کہ نہ رو اے مری پیاری
اب ہوگی قیامت مین ملاقات تمھاری
فرزند یہین ہین یہین مرجائینگے بی بی
اصغر نہ جیین گے نہ اب ہم آئینگے بی بی
۵۶
یہ سُنکے لگی پیٹنے سر زینبؑ مقطر
وان شہ پہ جُھکا ہاے غضب ظلم کا لشکر
چمکین جو سنانین تو چلے نیزۂ و خنجر
یا شیر خدا کہکے دھنسے فوج مین سرور
ٹاپون سے پیادون کو کچلنے لگا گھوڑا
بجلی سا ہر اک صف سے نکلنے لگا گھوڑا
۵۷
اوس تیغ سے دشمن کو دہلتے ہوے دیکھا
وہ بیٹھ گیا جیسے کہ چلتے ہوے دیکھا
نیزون کی سنانون کو بھی جلتے ہوے دیکھا
دم تن سے جوانون کا نکلتے ہوے دیکھا
بیٹھی جو اوچٹتی کسی بیدین کے اوپر
اسوار تو پہنچے گرا سر زین کے اوپر
۵۸
وہان سے جو چمک کر کسی سفاک پر آئی
سر سے کمرِ ظالم ناپاک پر آئی
وہان سے جو بڑھی تو سن چالاک پر آئی
تو سن کو بھی دو کرتی ہوئی خاک پر آئی
اوس تیغ نے کفار کی ہستی کو جلایا
اوتری جو بلندی سے تو پستی کو جلایا
۵۹
اک صف سے دوسری صف سے نکل آئی
داہنے کو گئی بائین طرف سے نکل آئی
لڑ بھڑ کے ہر اک تیغ بکف سے نکل آئی
گھر کر مدد شاہ نجف سے نکل آئی
اک برق گری اوڑکے جدھر آگیا گھوڑا
بسمل ہوے تن مُڑکے جدھر آگیا گھوڑا
۶۰
جس رخ کو سوارون کا رسالا نظر آیا
دم مین وہین اسپ شہ والا نظر آیا
برچھی نہ نظر آئی نہ بھالا نظر آیا
سب شام کا لشکر تہہ و بالا نظر آیا
گھوڑے تو الف ہوکے سوارون پہ گرے تھے
اسوار پیادون کی قطارون پہ گرے تھے
۶۱
حضرتؐ نے سوارون کے رسالون کو نہ چھوڑا
ثابت صف جنگاہ مین بھالون کو نہ چھوڑا
بے قتل کیے برچھیون والون کو نہ چھوڑا
بے دو کیئے تلوار نے ڈھالون کو نہ چھوڑا
کسکا یہ کلیجہ تھا کہ جو ٹوک کے لڑتا
کیا مُنھ تھا کہ اک وار کوئی روک کے لڑتا
۶۲
رن مین قدم لشکر کفار نہ ٹھہرے
دم بھر صفِ ہیجان مین ستمگار نہ ٹھہرے
بھاگے صف تیر کماندار نہ ٹھہرے
پیدل کا تو کیا ذکر ہے اسوار نہ ٹھہرے
زندون کو بھی مُردون مین قلمبند کیا تھا
اک تیغ نے دو لاکھ کا دم بند کیا تھا
۶۳
ہٹ ہٹ کے جماتے تھے ستمگار صفون کو
پامال کیئے دیتا تھا رہوار صفون کو
دم لینے نہ دیتی تھی وہ تلوار صفون کو
دو حملون مین چورنگ کیا چار صفون کو
ہر سو تن بے سر بے تن نظر آئے
میدان مین نہ اسوار نہ تو سن نظر آئے
۶۴
کیا مُنھ تھا کہ آتا کوئی تلوار کے آگے
ٹھہرا نہ کوئی تیغ شرر بار کے آگے
سر کٹ کے گرے فوج کے سردار کے آگے
اسوار کو دو کر دیا رہوار کے آگے
گرتے ہوے اور اوسکو نہ جاتے ہوے دیکھا
یون پھر کے چلی وہ کہ نہ آتے ہوے دیکھا
۶۵
جب ضرب سرور کی لعین لا نہ سکے تاب
چلائے کہ اے باغ نبیؐ کے گل شاداب
نادان تھے جنھون نے نہ کیا آپ کا آداب
ہم لاتے ہین اب نہر سے مشکیزۂ پُرآب
جیتا نہ یہ چھوڑیگی کسی پیر و جوان کو
لِلہ بس اب روکیئے تیغ دو زبان کو
۶۶
سربر نہین ہونے کی بس اب ساری خدائی
فریاد علیؑ کی ہے محمدؐ کی دوہائی
ناگاہ صدا شیر الٰہی کی یہ آئی
تھم جاؤ کہ اعدا نے سزا ظلم کی پائی
؎امت کو نہ برباد مری جان کرو تم
اب روح محمدؐ کی طرف دھیان کرو تم
۶۷
تم قول کے صادق ہو نہین جنگ کا ہنگام
صدقے ترے ہے فاطمہ زہرا کے گل اندام
اپنی بھی رکھو بات ہمارا بھی کرو کام
بس ختم ہوئی جنگ رکھو میان مین صمصام
یہ چاند سی گردن تہ خنجر بھی دکھا دو
اللہ کو اب صبر کے جوہر بھی دکھا دو
۶۸
بیٹون کو نہ روؤ کہین مُردے بھی جئے ہین
محبوب خدا اچانک گریبان کیئے ہین
درہاے فلک ۔۔۔۔۔۔۔۔۔۔۔۔۔۔۔۔۔۔ نے کھول دیئے ہین
جبریل امین قتل کے ۔۔۔۔۔۔۔۔ کو لیئے ہین
سر نذر کرو صادق الاقرار ہو تم تو
امت کی شفاعت کے طلبگار ہو تم تو
۶۹
آواز پدر سنتے ہی رہوار کو روکا
پھر بڑھ کے نہ پیدل کو نہ اسوار کو روکا
کفار پہ چلتی ہوئی تلوار کو روکا
روکا اوسے کیا برق شرربار کو روکا
فرمایا اب اوٹھے گا نہ ہاتھ اہل جفا پر
موقوف رکھا ہمنے یہ انصاف خدا پر
۷۰
یہ دیکھ کے بس ٹوٹ پڑے آہ جفا جو
زخمی ہوا سر ڈوب گئے خون مین گیسو
تیغون سے کٹے ابن یداللہ کے بازو
پہلوے مبارک پہ لگے تیر سہ پہلو
سب خون مین محمدؐ کی قبا لال ہوئی تھی
چھاتی کا یہ عالم تھا کہ غربال ہوئی تھی
۷۱
اک تیر شہہ دین کے لگا حلق پہ ناگاہ
خم ہو گیا مثل مہ نو فاطمہؑ کا ماہ
بیکس کو سنبھالے کوئی اتنا بھی نہ تھا آہ
اوس جلتی ہوئی خاک پہ دلدل سے گرے شاہ
تھا شوق عبادت دم آخر شہہ دین کو
سجدے مین رکھا خاک پہ مجروح جبین کو
۷۲
خنجر لیئے جسوقت چلا ذبح کا جلّاد
زہرا کی صدا آئی کہ فریاد ہے فریاد
ہے ہے مرے شپیرؑ پہ یہ ظلم یہ بیداد
سب دیکھتے ہین اور مرا گھر ہوتا ہے برباد
پانی بھی کوئی مُنھ مین چُوانے نہین آتا
ہے ہے کوئی بیکس کو بچانے نہین آتا
۷۳
چلاتی رہین فاطمہؑ روتے رہے حیدرؑ
قاتل نے رکھا حلق پہ مظلوم کے خنجر
سیدانیان خیمے سے نکل آئین کُھلے سر
تھی چاک گریبان شہ مظلوم کی خواہر
خنجر کے تلے باپ کو تکتی تھی سکینہؑ
چھاتی سے لپٹنے کو بلکتی تھی سکینہؑ
۷۴
چلاتی تھی لوگو شہہ والا کو بچاؤ
بیکس کو نبی زادے کو تنہا کو بچاؤ
لختِ جگر فاطمہ زہرا کو بچاؤ
ہے ہے کوئی جا کر مرے بابا کو بچاؤ
بھیا علی اکبر مرے اس آن کہان ہین
سر کٹتا ہے بابا کا چچا جان کہان ہین
۷۵
زانو سے دبائے ہے کوئی چاند سا سینہ
؎ہے ہے شہہ دین سے یہ حسد اور یہ کینہ
بطحا پہ تباہی ہے اوجڑتا ہے مدینہ
مر جائیگی بابا سے جو بچھڑے گی سکینہؑ
مین سوؤنگی پہلو مین شہہ جن و بشر کے
کاٹے کوئی میرا بھی گلا ساتھ پدر کے
۷۶
کس کس کو نہ معلوم سکینہؑ نے پکارا
کب سنتے تھے اوس بچی کا رونا ستم آرا
جلّاد نے تن سے سر شپیر اوتارا
خاموش سماعت کا انیسؔ اب نہین یارا
مذبوح جفا کشتۂ خنجر ہوے شپیرؑ
تھا عصر کا ہنگام کہ بے سر ہوے شپیرؑ

رباعی
کعبہ مین جسے حق نے اوتارا ہوگا
مرحب سے جوان کو جسنے مارا ہوگا
تلوار سے اک شقی کی سبحان اللہ
سجدے مین اوسی کا سر دو پارا ہوگا

رباعی
گھر مین ڈھونڈو نہ انجمن مین ڈھونڈو
مرقد مین نہ ڈھونڈو نہ کفن مین ڈھونڈو
گلزار نف مین مدح خوان ہوگا انیسؔ
بلبل کو جو ڈھونڈو تو چمن مین ڈھونڈو

