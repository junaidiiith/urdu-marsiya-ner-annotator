www.emarsiya.com
جلد چہارم
مرثیہ میر انیس

جب قطع ہوئے نخل گلستان علےؑ کے 
سر سرکٹ گئے تینوں سے جوانان علےؑ کے
بیدم ہوئے دلدار دل و جان علےؑ کے
عاشق نہ رہے یوسف کنعان علےؑ کے
خاک اڑنے لگی پنجتن پاک کے گھر میں
لوٹا گیا نہ زہرا کا چمن تین پہر میں

باقی تھا نہ ہمدرد نہ یاور شہؑ دیں کا
بیٹا نہ بھتیجا نہ برادر شہؑ دیں کا
خالی ہوا تا ظہر بھرا گھر شہ دیںؑ کا
تھا شور کہ ہاں کاٹ لو اب سر شہؑ دیں کا
عباسؑ نہیں ہیں علم وفوج نہیں ہے
اب فاطمہ کے لال کا وہ اوج نہیں ہے

سردار سے جا جا کے یہ کہتے تھے ستمگار
اب قتل حسین ابن علےؑ کچھ نہیں دشوار
آنکھیں ہیں تو بے نور میں بازو ہیں تو بیکار
رکھ دیں گے گلا آپ تہ خنجر خونخوار
اس غم میں کہاں جنگ کا یارا شہؑ دیں کو
اکبرؑ سے جواں مرگ نے مارا رشہ دین کو

جس سے ہو جدا یوسفؑ ثانی وہ لڑے کیا
دے جس کو پسر داغ جوانی وہ لڑے کیا
ہوئے جسے یہ تشنہ دہانی وہ لڑے کیا
دو دن نہ ملا ہو جسے پانی وہ لڑے کیا
چندے جو پسر آنکھوں سے روپوش رہا تھا
یعقوبؑ کو اس داغ میں کب ہوش رہا تھا

ہیں سر سے قدم  تک الم و درد کی تصویر
واللہ شرکہ پہچانے نہیں جاتے ہیں شبیر
یہ ہاتھ میں رعشہ ہے کہ تھمتی نہیں شمشیر
یعقوبؑ کو یوسفؑ کی جدائی نے کیا پیر
خم ہو گئے کھو کر علی اکبر سے پسر کو
تھی ریش میں اتنی تو سپیدی نہ سحر کو

بازو تو شکستہ ہے کمر ضعف سے خم ہے
صدمہ ہے بھتیجے کا برادر کا الم ہے
پیری میں جوان بیٹے کے مرجانے کا غم ہے
بولا کوئی آ نکھوں میں بصارت بھی تو کم ہے
تھی سامنے لاش اکبرؑ مجروح جگر کی
حضرت سے نہ پہنچانی گئی لاش پسر کی

جب باپ کو خود بیٹے نے آواز سنائی
تب لاش پسر قبلہ کونین نے پائی
اور جب سے بہت خیمہ سے باہر نکل آئی
رخساروں پہ زردی ہے اسی وقت سے چھائی
بے پردہ ہو زینب سی بہن شرم کی جا ہے
فرزند کے مرجانے سے یہ داغ سوا ہے

تھا حق بطرف لاکھ دکھوں سے جسے پالا
اس لال کے سینے پہ لگا ظلم کا بھالا
میں سنبھلے وہ جس کا ہو کلیجہ تہہ و بالا
پالے کی محبت نے اسے گھر سے نکالا
ورنہ کبھی باہر قدم ان کا نہیں نکلا
دن کو کسی بی بی کا جنازہ نہین نکلا

ہم سمجھے تھے مرجائیں گے فرزند کے ہمراہ
ہیں صبر میں ایوبؑ سے افزوں شہ ذی جاہ
گودی میں پسر مر گیا اور منھ سے نہ کی آہ
بولے تو یہ بولے کہ توکلتُ علی اللہ
لیکن غم فرزند کچھ آسان نہیں ہے
خاموش تو ہیں تن میں مگر جان نہیں ہے

آنکھوں سے چھپا چاند جہاں ہو گیا اندھیر
فاقہ ہے کئی دن کا مگر زیست سے ہیں سیر
طالب ہیں کہ گردن پہ پھرادئے کوئی شمشیر
فرماتے ہیں اے موت اب آنے میں ہے کیا دیر
بجھتے ہوئے دیکھوں گا چراغ اور کسی کا
کیا ہے ابھی تقدیر میں داغ اور کسی کا

اب تو کوئی ایسا نہیں جو پرچھیاں کھائے
اکبرؑ تھے فقط پاس سودہ خوں میں نہائے
اصغرؑ بھی ہوئے قتل حسینؑ اب کسے لائے
اب تو یہی موقع ہے کہ جلدی اجل آئے
فرزند برابر کا نہ دشمن سے جدا ہو
اب زیست اسی میں ہے کہ سرتن سے جدا ہو

سوکھی ہوئی ہے منھ میں زباں پیاس کے مارے
چہرے سے عیاں موت کے آثار میں سارے
اب کس کا بھروسا علی اکبرؑ تو سدھارے
ظاہر میں تو زندہ ہیں یہ ہیں گور کنارے
روتے ہوئے ناموس پیمبر میں گئے ہیں
گر کر کئی جا خیمۂ اطہر میں گئے ہیں

جو قتل ہوا شیر سے جھپٹے ہوئے آئے
سر ایک کا اتنوں میں نہ ہم کاٹنے پائے
تلواریں بھی بے کس یہ چلیں تیر بھی کھائے
لاشے مگر اس شیر نے جنگل سے اٹھائے
زحمت یہ اٹھے تا بہ کجا تشنہ دہن سے
اب تاب و تواں نے بھی کنارا کیا تن سے

سن کہ یہ سخن کہنے لگا شمر ستمگار
خیمے پہ چلو دیر مناسب نہیں زنہار
ڈر کس کا ہے اب زندہ ہے کیا شہ کا علمدار
ہو جائے پسر سامنے بابا کے گرفتار
زینب کی ردا چھین لو شبیر کے آگے
کاٹو سر شبیر کو ہمشیر کے آگے

ڈر یہ ہے کہ دولت نہ کہیں شاہ کی ٹل جائے
سجاد نہ سیدانیوں کو لے سے نکل جائے
پھر شام کا ہے قرب جو دن اور بھی ڈھل جائے
بہتر ہے کہ خیمہ شہ مظلوم کا جل جائے
تازیست کوئی قید سے آزاد نہ ہوئے
لٹ جائے یہ گھر یوں کہ پھر آباد نہ ہوئے

بولا پسر سعید یقیں سن کے یہ تقریر
بیکار یہ باتیں ہیں کرو جنگ کی تدبیر
کیا سمجھے ہو تم  شیر کا فرزند ہے شبیرؑ
کھل جاوے گا جب آئیں گے وہ باندھ کے شمشیر
غیظ آگیا گر ابن شہنشاہ عرب کو
خیبر کی لڑائی نظر آجائے گی سب کو

سچ ہے کہ بہت خوب لڑا شاہ کا بھائی
دس بیس صفوں کی ہوئی اک دم میں صفائی
دو حملوں میں لی شیر نے دریا کی ترائی
وہ اور لڑائی تھی یہ ہے اور لڑائی
ہے سب سے فزوں حضرت شبیر کی طاقت
اس شیر میں ہے فاطمہ کے شیر کی طاقت

زور آوری و صفدر رسی حیدر کرار
تا تیر لعاب دہن احمد مختار
رگ رگ سے اثر دودھ کا زہرا کے نمودار
بھیجا جیسے اللہ نے قبضے میں وہ تلوار
گیتی جو الٹ جائے تو کچھ دور نہیں ہے
اور زور امامت کا تو مذکور نہیں ہے

جیتا ہے ابھی احمد مختار کا پیارا
ناموس کا لٹنا اسے ہوگا نہ گوارا
تلوار کا کیا ذکر جو کر دے وہ اشارا
دم میں متفرق ہو یہ لشکر ترا سارا
جلدی نہ کرو فتح میں کچھ پیچ نہ پڑ جائے
ایسا نہ ہو عجلت میں بنا کام بگڑ جائے

شبیر کے سر کٹنے کی سر ہو گی مہم جب
پھر کون ہے لے لیں گے روائے سر زینب
حاکم کی ظفر ہو کہیں اپنا ہے یہ مطلب
کیا جلدی ہے لوٹوگے تمہیں زیور و زر سب
بیمار ہے سجاد کا کیا زور چلے گا
ناموس بھی لٹ جائیں گے خیمہ بھی جلے گا

خود آئیں گے وہ تم نہ ابھی خیمہ پی جاؤ
ٹوٹی ہوئی لشکر کی صفیں پہلے جماؤ
بے کس پہ چرھائی کا یہی وقت ہے آؤ
سید کا گلا کاٹ کے فرصت کہیں پاؤ
دم بھر میں در فتح و ظفر کھول کے سونا
اب رات کو راحت سے کمر کھول کے سونا

جس وقت سے یہ سخن حیلہ و تزویر
بڑھ بڑھ کے پرے رن میں جمانے لگے یے پیر
جوڑے ہوئے چلے سے جفا کیش کوئی تیر
تو لے کوئی نیزہ کوئی برچھی کوئی شمشیر
لشکر میں یہی قول تھا ایک ایک شقی کا
دیکھیں گے لہو آج حسینؑ ابن علی کا

دولا لاکھ جواں قتل پہ مظلوم کے اک دل
خوں ریزوں کے نیزوں سے نیستاں سر ساحل
بد عہد و بد ایمان و جفا پیشہ و جاہل
دشمن کے طرف دار نبی زادوں کے قاتل
قرآن سے واقف نہ خبر ان کو خبر سے
الفت بھی تو دنیا سے محبت بھی زر سے

قلب ایسے کہ فولاد کی سختی ہے جہاں نرم
نے درد نہ الطاف نے اکرام نہ آزرم
خالق سے حیا کچھ نہ محمدؐ سے انہیں شرم
سادات کے خیمے کے جلا دینے پر سرگرم
برہم ہوں جو درہم نہ ہو دستار کے اندر
دینار جو دیکھیں تو گریں نار کے اندر

کپڑے بھی سیہ دل بھی سیہ رنگ بھی کالے
تحت الحنکیں باندھے ہوئے آنکھیں نکالے
خنجر تو کمر بند میں تھے ہاتھوں میں بھالے
سادات کے سب قافلے کے لوٹنے والے
مانا نہ علیؑ کو نہ رسول عربی کو
دنیا کے لیے ذبح کیا آل نبی کو

تھے چار صفیں باندھے ہوئے نہر پہ بے پیر
اک صف میں نے تھیں برچھیاں اک صف میں فقط تیر
دو ہمت پئے قتل شہِ بے کس د دل گیر
گوپال و سنان و تبر و خنجر و شمشیر
یہ فکر بھی اک بے کس و بے یار کی خاطر
حربے تھے یہ سب ایک تن زار کی خاطر

توڑے تھے جنہوں نے در دندان پیمبرؐ
وہ سنگ دل ایک سمت خوشی ہوتے تھے یکسر
کہتے تھے یہ آپس میں پرا اپنا جما کر
ماریں گے ہمیں فاطمہ کے لال کو پتھر
جو ضرب تنِ سید والا پہ لگے گی
چوٹ اس کی دلِ احمد و زہرا پہ لگے گی

آمادۂ قتل شہ دیں تھی شہ شام
خیمے میں کمر باندھتے تھے شاہ خوش انجام
سیدانیوں کے رونے کا تھا صحن میں کہرام
بکھڑاے تھی بالوں کو ہر اک بے کس و ناکام
معصوم کئی خاک پہ بیہوش پڑے تھے
شاہ شہدا رانڈوں کے حلقے میں کھڑے تھے

تھامے تھی کوئی دامن فرزند پیمبر
بچہ ہے گودی میں کھڑی تھی کوئی ششدر
جھک کر قدم پاک پہ رکھتی تھی کوئی سرا
رو دیتی تھی چہرے کی بلائیں کوئی لے کر
بے تاب تھے شہ بی بیوں کی نوحہ گری پر
پروانے گرے پڑتے تھے شمع سحری پر

کہتی تھی کوئی ہاتھ کمر بند میں ڈالے
صدقے ترے اے فاطمہ کے نازوں کے پالے
حضرت تو چلے ہم کو کیا کس کے حوالے
چھوڑیں گے نہ یہ کہنہ ردا لوٹنے والے
ہے کون غریبوں کا اس اجڑے ہوئے بن میں
باندھیں گے گلے آل محمد کے سن میں

جب طبل مخالف کی صدا آتی تھی رن سے
دل بی بیوں کے سینوں میں ہو جاتے تھے سن سے
بچے نہ جدا ہوتے تھے سلطان زمن سے
لپٹی تھی بہن بھائی سے اور بھائی بہن سے
چلاتی تھی ہے ہے مرے ماں جائے برادر
بن بھائی کی ہوتی ہے بہن ہائے برادر

بھیا مجھے غربت میں نہ تم چھوڑ کے جاؤ
سیدانی کو آفت سے اسیری کی بچاؤ
نکلے مرادم تن سے تو پھر برچھیاں کھاؤ
بن لے جو مری قبر تو جنگل کو بساؤ
کیا کم تھا مرے واسطے ماں باپ کا مرنا
اللہ نہ دکھلائے مجھے آپ کا مرنا

مان خلق سے جب اٹھ گئی تھیں جیتے تھے حیدرؑ
تھے باپ کے مرنے سے حسنؑ ہمدم و یاور
سمجھاتی تھی میں دل کو پس از رحلت شبیر
شبیر سے بھائی کا ہے سایا مرے سر پر
حضرت تو ہیں زندہ مرے ماں باپ ہیں بھائی
 زینب کے تو جو کچھ ہیں سو اب آپ ہیں بھائی

حضرت کے سہارے یہ تو ماں باپ نے چھوڑا
پھر کون ہے لونڈی سے جو منھ آپ نے موڑا
اکبرؑ کے جواں مرنے کا ماتم نہیں تھوڑا
مر جاؤں گی بھائی نہ طلب کیجئے گھوڑا
آفت ہے یہ سایہ جو مرے سرے اُٹھے گا
داغ آپ کے مرنے کا نہ خواہر سے اٹھے گا

عادل ہو عدالت سے کہو یا شہ صفدر
کیا کہہ کے دل زار کو سمجھائے یہ خواہر
دنیا میں کوئی اور ہے زینب کا برادر
قربان گئی صبر مجھے آئے گا کیوں کر
مسند کو محمدؐ کی الٹتے ہوئے دیکھوں
ہے ہے یہ گلا تیغ سے کٹتے ہوئے دیکھوں

صدقے میں تیرے اے اسد اللہ کے پیاری
اماں کے وہ دکھ درد مجھے یار ہیں سارے
آقا ترے بدلے مجھے نیزہ کوئی مارے
سید ترے قدموں پہ کوئی سر مرا وارے
پردیس میں رسی سے بندھیں ہاتھ ہو بہن کے
ماں جائے کو رہنے دیں مگر ساتھ بہن کے

منھ سینے پہ رکھے جو بلکتی تھی وہ دل گیر
ہر آہ تھی حضرت کے کلیجے کے لیے تیر
سر چھاتی سے لپٹائے ہوئے کہتے تھے شبیرؑ
بس صبر کرو غش کہیں آجائے نہ ہمشیر
پیٹی ہو پہر بھر علی اکبرؑ کے امم میں
کیا جان گنوا دو گی بہن بھائی کے غم میں

گر مر گئیں ہو جائے گا گھر اور بھی خالی
صدمے سے جیے گی نہ سکینہ مری بالی
ہو میرے یتیموں کی تمہیں پالنے والی
صابر جو ہیں ملتا ہے انہیں رتبہ عالی
ایسا تو کسی کو غم تہائی نہ ہو گا
اللہ تو سر پر ہے اگر بھائی نہ ہوگا

وہ حمد کے لائق ہے سزاوار ثنا ہے
ہے اس کو بقا اور ہر اک شے کو فنا ہے
راحت نہیں دنیا میں کہ یہ وار حنا ہے
آدمؑ کا بدن خاک میں ملنے کو بنا ہے
ہے کوئی بزرگوں میں کرو دھیان اسی کو
دنیا میں نہ چھوڑے گی بہن موت کسی کو

عالم میں جو تھے فیض کے دریا وہ کہاں ہیں
جو نورِ خدا سے ہوے پیدا وہ کہاں ہیں
ہم سب سے جو تھے افضل و اعلیٰ وہ کہاں ہیں
پیدا ہوئی جن کے لیے دنیا وہ کہاں ہیں
جو زندہ ہے وہ موت کی تکلیف سہے گا
جب احمد مرسل نہ رہے کون رہے گا

تھے مجھ سے بھی بہتر مرے جد و پدر و اُم
کیا ہو گئے اُن کو بھی کہیں دیکھتی ہو تم
رہتا ہے سدا بحر جہاں میں یہ تلاطم
اک چشم زدن میں کوئی پیدا تو کوئی گم
دشمن ہے کبھی دوست کبھی دوست عدو ہیں
ہم لوگ زمانے میں حبابِ لب جو ہیں

یہ دہر نہیں خانہ آسائش و آرام
دانا ہیں جو دنیا کو سمجھتے ہیں سدا دام
ہے جن کی زباں کو خطر تلخی انجام
شیرینی عالم سے سدا رہتے ہیں ناکام
ایسا نہیں کوئی جسے دل ریش نہ دیکھا
دنیا کے کسی نوش کو بے نیش نہ دیکھا

کس کسی کو ہم اس عمر دور وزہ میں نہ روئے
کیا کیا درِ یکتا نے صدف قبر میں سوئے
نایاب تھے جو لال وہ اِن ہاتھوں سے کھوئے
گھر سکڑوں یاں سیل فنا نے ہیں ڈبوئے
تکلیف زیادہ ہے تو رتبے بھی سوا ہیں
رہتے ہیں تباہی میں جو خاصان خدا ہیں

ہے کل کی ابھی بات کہ آباد تھا کیا گھر
جس در پہ گدا آن کے ہو تے تھے تو نگر
وہ مجمع اجاب وہ دربار پیمبرؐ
وہ فاطمہ کا جاہ و حشم شوکت حیدرؑ
بے اذن چلا آوے یہ مقصد در تھا کس میں
یا آج وہی گھر ہے کہ خاک اُڑتی ہے جس میں

جبریل امیں خود جسے جھولے میں جھلائے
کیا گروش گردوں ہے وہ یوں ٹھوکریں کھائے
قسمت کا طبق خلد سے جس کے لیے آئے
وہ پیاس میں ایک بوند بھی پانی کا نہ پائے
گردش نہ رہی ہے نہ سدا دور رہا ہے
دنیا کا ہمیشہ سے یہی طور رہا ہے

اک دن تھا کہ عشرت کے مہیا تھے سب اسباب
یا ایک یہ دن ہے کہ خوشی ہوگئی نا یاب
دہ وقت وہ آرام وہ ہمدرد وہ احباب
معلوم یہ ہوتا تھا کہ دیکھا تھا کبھی خواب
آج اوروں کے ہم مرنے پہ فریاد کریں گے
کل اور اسی طرح ہیں یاد کریں گے

کیا آگے بہن کے نہیں مرتا کوئی بھائی
برسوں جو رہے وصل تو اک دن ہے جدائی
لٹ جاتی ہے اک آن میں برسوں کی کمائی
جاتی نہیں بے جان لیے جب اجل آئی
ملتا نہیں پھر خلق سے جو جاتا ہے زینب
رونے سے مسافر کہیں پھر آتا ہے زینب

برسوں رہے ماتم میں پیمبر کو نہ پایا
جس دن سے جدائی ہوئی حیدر کو نہ پایا
تڑپا کۓ لیکن کبھی مادر کو نہ پایا
یوں چھوٹے کہ پھر ہم نے برادر کو نہ پایا
جب سینے میں مضطر دل بے صبر کو دیکھا
گھر سے گئے روتے ہوئے اور قبر کو دیکھا

غربت میں کبھی تم سے بچھڑتا نہ برادر
کیا کیجئے تقدیر جد ا کرتی ہے خواہر
پردیس میں برباد ہوں بچے کہ لٹے گھر
بندہ ہوں اطاعت سے نہ ہوں گا کبھی باہر
بہتر ہے وہی جس میں رضا مندی رب ہو
کیا عذر ہے سرکار میں جس وقت طلب ہو

زندہ ہوں تو آخر کبھی مرتا کہ نہ مرتا
آتی نہ اجل سر جو تہ تیغ نہ دھرتا
پیمانہ کبھی عمر کا آخر مری بھرتا
گھر میں بھی جو ہوتا تو سفر خلق سے کرتا
پر آج کے مرنے میں بہن اور مزا ہے
خوشنودی معبود ہے اُمت کا بھلا ہے

ہمیشر کا غم ہے کسی بھائی کو گوارا
مجبور ہے لیکن اسداللہ کا پیارا
تیغ غم فرقت سے کلیجہ ہے دو پارا
کس سے کہوں جیسا مجھے صدمہ ہے تمہارا
اس گھر کی تباہی کے لیے روتا ہے شبیرؑ
تم چھپتی نہیں ماں سے جدا ہوتا ہے شبیرؑ

مرکر بھی نہ بھولوں گا میں احسان تمہارے
بیٹوں کو بھلا کون بہن بھائی پہ وارے
پیارا نہ کیا اُن کو جو تھے جان سے پیارے
بس ماں کی محبت کے یہ انداز ہیں سارے
فاقے میں ہمیں برچھیاں کھانے کی رضا دو
سب اب یہی الفت ہے کہ جانے کی رضا دو

لو جاتے ہیں ہمیشر خدا حافظ و ناصر
اب جسم ہے اور تیرا خدا حافظ و ناصر
اے بانوے دل گیر خدا حافظ و ناصر
ہے رخصت شبیرؑ خدا حافظ و ناصر
کیوں دور کھڑی روتی ہو یاں آؤ سکینہ
پھر باپ کی چھاتی سے لپٹ جاؤ سکینہ

اے عابد بیمار حزیں گھر سے خبردار
اے جان پدر آلیِ پیمبر سے خبردار
ماں رانڈ ہے اب رانڈ کی چادر سے خبردار
مارے طمانچہ کوئی خواہر سے خبردار
مشکل ہو جو امت پہ نوحل کیجیو بیٹا
تحریر پہ بابا کی عمل کیجیو بیٹا

کہکر یہ سخن گھر سے چلا فاطمہ کا لال
پیچھے ہوئیں سیدانیاں بکھرائے ہوے بال
چلاتی تھیں بانو کہ لٹا اب مرا اقبال
غل تھا کہ محمد کا چمن ہوتا ہے پامال
مائیں جو بلکتی تھیں تو غم کھاتے تھے بچے
لپٹے ہوئے حضرت سے چلے جاتے تھے بچے

رانڈوں کی وہ فریاد یتیموں کی وہ زاری
عشق کھا کے گری خاک پہ زینب کئی باری
حضرت سے لپٹتی تھی ہر اک درد کی ماری
ہے بے کا یہ غل تھا کہ زمیں ہلتی تھی ساری
شبیر برآمد ہوے یوں خیمے کے در سے
جس طرح نکلتا ہے جنازہ کوئی گھر سے

دیکھا شہ دیں نے جو قریب فرس آکر
کوئی نہ پسر تھا نہ بھتیجا نہ برادر
زینب نے پکارا کہ تھمو! آتی ہے خواہر
زہرا کی صدا آئی کہ موجود ہے مادر
کیا رتبہ عالی تھا رکاب شہ دیں کا
اک فاطمہ کا ہاتھ تھا اک روح امیں کا

پہونچا جو در خانہ زیں تک قدم پاک
تھرا کے جھکا سر بہ زمیں توسن افلاک
گھوڑے پہ چڑھا لخت دل سید لولاک
جبریل امیں ساتھ ہوئے تھام کے فتراک
کس منھ سے کہوں حسن نشست شہ دیں کو
معلوم ہوا جڑ دیا خاتم پہ نگیں کو

تھا زمین فرس رحل تو قرآں شہِ والا
وہ تخت ہوا تھا تو سلیماں شہِ والا
وہ دوش صبا بوئے گلستاں شہِ والا
وه برج شرف نیر تاباں، شہِ والا
بوگل کی نسیم سحری لے کے چلی ہے
غل تھا کہ سلیماں کو بری لے کے چلی ہے

ضیغم کی جو تھی جست، تو آہو کے طرارے
آنکھوں کو چراتے تھے خجالت سے چکارے
ہر نعل سے خم تھا مہ نو شرم کے بارے
اٹھتے تھے قدم جب تو چکتے تھے ستارے
ہو رشک نہ کیوں کر فلک ماہ جبیں کو
نقش سم تو سن سے لگے چاند زیں کو

مرکب پہ ہیں مولا کہ تجلی ہے سر طور
چہرے کی ضیا سے ہے زمیں آئینہ نور
ہر سنگ یہ تاباں ہے کہ شرمندہ ہے بلور
ڈھلتا نہیں دن دھوپ ہوئی جاتی ہے کافور
حیراں میں خبر نور خدا کی نہیں جن کو
ہے شور کہ لو کھیت کیا چاند نے دن کو

وه ریش مخضب وہ رخ سید والا
ہے چاند نے منھ شام کے پردے سے نکالا
وہ گیسوئے مشکیں کا رخ سید بالا
تھا صبح پہ دامن شب معراج نے ڈالا
رخساروں پہ کچھ زلف بھی لہرائی ہوئی تھی
خورشید پہ زہرا کے گھٹا چھائی ہوئی تھی

معراج میں پہنے تھے جسے سید لولاک
اُس روز تھی زیب تن اطہر وہی پوشاک
لکھا ہے گلابی تھا عمامہ بہ سر پاک
فرزند کے ماتم میں گریباں تھا مگر چاک
جیسا تن پر نور تھا ویسی ہی عیا تھی
پیراہن یوسف پہ محمد کی قبا تھی

تعریف قبائے تن پُر نور کروں کیا
زیب جسد پاک جگر گوشۂ زہرا
بند ایسے کہ سو عقد کا مشکل کو کریں وا
پروہ وہ رہا جس سے گنہ گاروں کا پردا
کلیاں وہ جنہیں غنچۂ دل دیکھ کے کھل جائے
وہ خلد میں ہے سایہ دامن جسے مل جائے

ہر حبیب کا گھر نقد شفاعت سے بھرا ہے
سینے کا جو پردا ہے لطافت سے بھرا ہے
جو تار گریباں ہے سو رحمت سے بھرا ہے
دامن وہ ہے جو دین کی دولت سے بھرا ہے
ہے بحر نگیں اسم نگیں اسم کی خاطر
بس قطع وہ جامہ تھا اسی جسم کی خاطر

دستانے کو کیا ہاتھ میں پہنے وہ شہنشاہ
جس شیر کے پنجہ میں ہو خود زور یداللہ
چار آئینہ کی نور خدا کو نہیں کچھ چاہ
ہے حفظ الٓہی زرہ سید ذی جاہ
کچھ ڈھال کی حاجت بھی دم جنگ نہیں ہے
خود پشت پناہ دو جہاں دو شہ دیں ہے

باندھے ہیں فقط  شیخ علیؑ سردار عادل
تا جنگ میں کھل جائے سراک پر حق و باطل
ہیں سامنے تیغیں لیے فرزندوں کے قاتل
غصہ مگر آتا نہیں کیا میر ہے کیسا دل
ہے دست قوی تیغ شہنشاہ عرب پر
مولا کے مگر رحم کو سبقت ہے غضب پر

اس طرح کہ رجز پڑھتے ہیں تو لے ہوئے شمیشر
جس طرح سے گونجے کسی جنگل میں کوئی شیر
ڈھالوں کی سیاہی سے ہے سب دشت میں اندھیر
غل ہے کہ خدا کا غضب آنے میں نہیں دیر
کچھ غیض جو آیا ہے شہ عرش نشیں کو
مردے ہیں تزلزل میں یہ لرزہ ہے زمیں کو

ہیبت ہے کہ شیروں کے جگہ کانپ رہے ہیں
کیا ذکر حجر کا کہ شجر کانپ رہے ہیں
یوں دشت کو جنبش ہے کہ وہ کانپ رہے ہیں
جبریل بہت دور ہیں پر کانپ رہے ہیں
بے خوف کو کرسی نہ گرے فرش کے اوپر
پڑھتے ہیں ملک ناد علیؑ عرش کے اوپر

نیزوں ہی اُچھلتا ہے جو اس نہر کا پانی
ہر موج بھی بھولی ہوئی ہے اپنی روانی
شمشیر جو تولے ہے یداللہ کا جائی
ڈر سے سپر انداختہ ہیں ظلم کے بانی
جنگل کے ہرن خوف سے منھ موڑے ہوئے ہیں
دریا کی ترائی کو اسد چھوڑے ہوئے ہیں

غیظ شہ عالم نے عجب تہلکہ ڈالا
العظمتہ لله تقدس و تعالا
ہاتھ اپنا جو قبضے پہ دھرے ہیں شہ والا
افلاک ہنڈولے کی طرح ہیں تہ و بالا
تکتی ہے زمیں اس کو وہ تکتا ہے زمیں کو
دوران ہے گردوں کو تو سکتا ہے زمیں کو

نعرہ ہے کہ محبوب الٓہی ہے مرا جد
دنیا میں نہیں میرے سوا سبط محمدؐ
میں خلق میں ہوں وہ گہر قلزم سرمد
زہرا نے فدا جس پہ کئے لعل و زبرجد
بیت الشرف سید لولاک میں میں ہوں
باقی فقط اب پختن پاک میں میں ہوں

بابا ہے مرا حامی دیں فاتغ خیبر
داماد نبی شیر خدا قاتل عنتر
حرز دو جہاں جو شن بازوئے پیمبرؐ
سلطان قضاؤ قدر و حیدر و صفدر
پر نور کیا نور سے ایماں کی زمیں کو
تیغ اُن کی جلا دے گئی آئینہ دیں کو

ہوتا نہ اگر مقتصلۂ تیغ قضا رنگ
آئینۂ اسلام سے جاتا نہ کبھی زنگ
تھا ضیغم یزداں کی لڑائی کا نیا ڈھنگ
دو کر دیا دم میں حق و باطل کو دم جنگ
دیں داروں کی بستی ہوئی ویرانہ جہاں تھا
واں خانہ حق بن گیا بت خانہ جہاں تھا

دیں جس سے ہو ظاہر وہ علیؑ کا ہے مدینا
ہے امن میں طوفاں سے ہمارا ہی سفینا
ظلمت تھی جہاں کفر کی روشن ہے وہ سینا
حق حق کی صدا ہے عوض قلقل مینا
آتش کی بھی وہ گرمی بازار نہیں ہے
اب دور ہے تسبیح کا زنار نہیں ہے

حق کو نہ سمجھتا تھا کوئی خلق میں مطلق
ہر بت کو خدا جانتے تھے جاہل و احمق
جاری یہ ہوا خلق میں فیض اسد حق
آگے بھی کبھی تھی چمن دیں کی یہ رونق
مردود جدا ہو گئے مقبول جدا ہیں
دیکھو تہیں کانٹے ہیں جدا پھول جدا ہیں

توقیر ملی سب کو اس شاہ کے گھر سے
ہاتھ آیا جسے جو سو یداللہ کے گھر سے
ہے عزت دیں بھی شہ ذی جاہ کے گھر سے
بت توڑ کے باہر کیے اللہ کے گھر سے
اک شور تھا تکبیر کے نعروں کا حرم میں
کیا سخت مہم تھی جسے سر کر دیا دم میں

مشہور ہے خیبر کی لڑائی کا فسانا
مرحب کی شجاعت کا معرف ہے زمانا
مشکل ہوا ظالم کو سپر چہرے پہ لانا
کس قوم نے اس تیغ کا لوہا نہیں مانا
تھراتے تھے جن زور فرشتوں کے گھٹے تھے
مرحب کی زرہ کیا پر جبریلؑ کٹے تھے

جو حق سے پھرا امن کہیں اس نے نہ پایا
انساں تھے مگر دیو کے لشکر کو بھگایا
حیدر کا قدم جب سر بیرالالم آیا
کوسوں نہ دکھائی دیا جنات کا سایا
تاب ان کی لڑائی کی نبی جان نہ لاتے
بچتی نہ کبھی جان جو ایماں نہ لاتے

اُس روز سے سب تابع فرمان میں الآں
میں چاہوں تو حاضر ہوا بھی قوم نبی جاں
جائیں مرے قدموں پہ کریں فخر سے قرباں
پر محسن عالم کبھی لیتا نہیں احساں
جن کیا ہیں ملائک کا بھی احسان نہ لوں گا
میں وہ ہوں کہ خود آئیں گے اور اذن نہ دوں گا

مقدور پہ کیا صبر ہے دیکھو دل شبیرؑ
جوہر تو یہ اور قبضہ قدرت میں ہے شمشیر
مجھ سا نہ کوئی ہو وے گا یوں تابع تقدیر
لاکھوں سے کبھی عاجز نہیں میں بے کس و دلگیر
گو ضعف ہے اور شدت تشنہ دہنی ہے
ہاتھوں میں مگر قوت خیبر شکنی ہے

میں ناظم دیں حصن حصیں حبل متیں ہوں
میں نور ہوں میں خلق میں قرآن سبیں ہوں
میں کعبۂ اسلام ہوں میں قبلہ دیں ہوں
میں نقش ہوں میں مہر نبوت کا نگیں ہوں
بچپن میں کسی کے لئے یہ اوج کہاں تھا
میں ہوں وہ مکیں دوش نبی جس کا مکاں تھا

اللہ نے دی ہے ! بس کونین کی شاہی
جس قوم پہ چاہیں ابھی آجائے تباہی
ہم حجت اللہ ہیں ہم سیف الٓہی
ہے زیر نگیں ماہ سے تا مسکن ماہی
اللہ ہے ساتھ اس کے جو دے ساتھ ہمارا
کونین میں ہے دست خدا ہاتھ ہمارا

غصہ مجھے آجائے تو لشکر کو بھگا دوں
ساری یہ صفیں تیغ سے اک دم میں بچھا دوں
پر امت احمد ہو میں کیا تم کو سزا دوں
تم دیکھ مجھے دو میں تمہیں جب دوں تو دعا دوں
نے کمر کی باتیں نہ وفا جانتا ہوں میں
تم سب کو عزیزوں سے سوا جانتا ہوں میں

مشکل جو پڑے عقدہ کشائی مری دیکھو
دشمن سے بھی ہوں صاف صفائی مری دیکھو
ہو جنگ کی طاقت تو لڑائی مری دیکھو
سرکاٹ لو گر کوئی بُرائی مری دیکھو
بہتر ہے یہ تنغ جو یہ خشک گلا ہو
راضی ہوں میں جس بات میں تم سب کا بھلا ہو

میں صاف ہوں اب بھی مرے کہنے کو جو مانو
بہکے ہو کدھر دیں کا رہبر مجھے جانو
پچھتاؤ گے تم قتل مرا دل میں نہ ٹھانو
بے کس کا بدن ظلم کے تیروں سے نہ چھانو
پیارا ہوں جگر گو شہِ فخر دوجہاں کا
دلبند ہوں میں سید وسین مکاں کا

حاصل تمھیں کیا گر ہوے بچے مرے برباد 
اجڑی ہوئی بستی کو بشر کرتے ہیں آباد
کیا نشۂ دولت ہے کہ بھولی ہے میری یاد
فریاد رس خلق کی سنتے نہیں نے فریاد
للہ کرو پاس رسول عربی کا
زہرا مری مادر ہے نواسا ہوں نبی کا

الغرض نہ سمجھو مجھے دل بند پیمبرؐ
کعبے کا مسافر تو ہوں میں بے کس و بے پر
حاجی مرے ہونے میں تامل ہے تمہیں گر
شبیر مسلماں تو ہے اے قوم ستمگر
امت کا محمد کی ہوا خواہ تو ہوں میں
یہ بھی نہیں اک بندہ اللہ تو ہوں میں

تم نے تو بلایا بھی نہ تھا آپ میں آیا
جنگل میں مدینے سے مقدر مجھے لایا
کھانا بھی کھلایا مجھے پانی بھی پلایا
دعوت بھی مری ہو چکی آرام بھی پایا
مشتاق مدینے کی حکومت کا نہیں میں
رخصت کرو اب بھی تو نکل جاؤں کہیں میں 

جس شہر میں کہہ دو میں اسی شہر میں جاؤں
بستی جو نہ ممکن ہو تو جنگل کو بساؤں
لکھو لو شکایت کا سخن لب پہ جو لاؤں
مجرم جو قلم رو میں تمہاری کبھی آؤں
سختی بھی اٹھالوں گا مصیبت بھی سہوں گا
رازق ہے خدا جا کے پہاڑوں میں رہوں گا

تا زیست جو چھوڑوں کبھی کہار کا داماں
پھر ہاتھ ہے تم لوگوں کا اور میرا گریباں
اسباب بھی لے تو مجھے کیا چاہیئے ساماں
اب عمر بھی آخر ہے کوئی دم کا ہوں مہماں
ممکن نہیں جینے کا مزا رنج و الم میں
سن لیجیو کہ مر جاؤں گا فرزندوں کے غم میں

دنیا میں نشاں کفر و ضلالت کا نہ گاڑو
للہ ستوں کعبۂ دیں کا نہ اُکھاڑو
خالق کی بنائی ہوئی صورت نہ بگاڑو
عادل کی بسائی ہوئی بستی نہ اجاڑو
گو آج زبردست ہو یا صاحب زر ہو
مرنا بھی تو اک دن ہے مقرر کہ بشر ہو

یہ سن کے لعینوں نے کہا شاہ امم سے
جانے دیں کہیں آپ کو یہ ہو گا نہ ہم سے
اک دم میں گلا کاٹیں گے شمشیر دو دم سے
زنیب کو ملے گی نہ اماں قید ستم سے
حاکم سے خجل ہوں یہ نہیں کام ہمارا
سر کاٹ کے لے جائیں تو ہو نام ہمارا

حضرت نے کہا خوب جواب اِس کا دیا واہ
وہ کام کرو جس میں رضا مند ہو اللہ
حاکم جسے کہتے ہو تمہارا ہے وہ بد خواہ
بہکانے سے بے دیں کے جہنم کی نہ لو راہ
وعدہ ہے جو کچھ وہ بھی نہ تم پاؤ گے یارو
دیکھو مرا سر کاٹ کے پچھتاؤ گے یارو

گر زعم میں تم سب کے گنہگار ہے شبیرؑ
ناموس محمدؐ کی ہے پھر کون سی تقصیر
ان بی بیوں کی شان میں ہے آیۂ قطہیر
مریمؑ سے زیادہ مری بہنوں کی ہے توقیر
لازم ہے کہ سادات کی امداد کرو تم
اے ظالمو اس گھر کو نہ برباد کرو تم

چلا کے یہ تب کہنے لگا شمر ستم گار
ہاں ہاں ہمیں کچھ آج نہیں دیں سے سروکار
وہ کرتے ہیں ہم جس میں ملیں درہم و دینار
گر جان بچانی ہے تو رکھ دیجئے ہتھیار
بیعت کا یہ قصہ ہے فساد اور نہیں ہے
بچنے کا سوا اس کے کوئی طور نہیں ہے

اس بات کو سنتے ہی نہ حضرت کو رہی تاب
تھرا گئے گویا کہ لگا زخم پہ تیزاب
فرمایا کہ کیا یکتا ہے او کافر و کذاب
میں بحر امامت کا ہوں اک گوہر نایاب
تو دشمن اولاد رسول دوسرا ہے
فاسق کی وہ بیعت کرے جو دستہ خدا ہے

یہ کہتے ہی شمشیر کو سرور نے نکالا
فرمان قضا نائب حیدر نے نکالا
یوں میان سے اُس تیغ کو صفدر نے نکالا
غل تھا کہ وہ منھ غار سے اژدر نے نکالا
ہلتی ہوئی دونوں جو زبانیں نظر آئیں
ہونٹوں پہ ستم گاروں کی جانیں نظر آئیں

بجلی کی چمک لشکر دشمن کو دکھائی
شعلے کی لپک ناریوں کے تن کو دکھائی
تیزی دم شمشیر نے جوش کو دکھائی
کٹ کٹ گیا ایسی برش آہن کو دکھائی
کس طرح بھلا اہل ستم دنگ نہ ہو جائیں
چار آئینے ششدر تھے کہ چورنگ نہ ہو جائیں

سر اُر گے، گردن سے تو خود اڑ گئے سر سے
شانوں سے تو ڈھالیں زر میں گر گئیں سر سے
پھل برچھیوں سے کٹ کے گرے پھول سپر سے
دستانے تو ہاتھوں سے کمر بند کمر سے
اعدا کی صفیں خوف سے منھ موڑ کے بھاگیں
روحیں قفس جسم سے جی چھوڑ کے بھاگیں

اک ضرب میں دو کر دیا یکتا جسے پایا
منھ پھیر لیا اس سے سسکتا جسے پایا
چھوڑا وہیں بسمل سا پھڑکتا ہے پایا
دکھلادی رو راست بھٹکتا جسے پایا
مطلب تھا چکنے سے یہ تنغ دو زباں کا
وہ راہ ہے دوزخ کی یہ رستہ ہے جناں کا

رخ مثل کماں پھر گئے ناوک فگنوں کے
تلوار سے دم بند ہوئے تیغ زنوں کے
ضربت تھی کہ دل ٹوٹ گئے صف شکنوں کے
پرزے ہوے ڈھالوں کے تو ٹکڑے بدنوں کے
کیا منھ تھا جو آتا کوئی اس شیر کے منھ پر
لاتی تھی قضا کھینچ کے شمشیر کے منھ پر

ٹکڑے کہیں لشکر کے کماندار پڑے تھے
تیروں کے کہیں خاک پہ سو خار پڑے تھے
تھے اتھ کسی جا کہیں ہتھیار پڑے تھے
جاگہ تھی جہاں ایک کی واں چار بڑے تھے
پامال تھے سر تابش خورشید میں تن تھے
برہوت میں روحیں تھیں جہنم میں بدن تھے

چار آئینے والے برش تیغ سے تھے دنگ
جوہر تھے عجب اور عجب آب عجب رنگ
پڑتی تھی جو سر پر تو ٹھہرتی تھی تہ تنگ
اسوار تو اسوار فرس ہو گئے چورنگ
غل تھا کہ دہن کھولے ہوئے صورت لا ہے
لو کھا گئی گھوڑے کو بھی منھ ہے کہ بالا ہے

چلّے پہ جو رکھتا تھا کوئی فتنہ گر انگشت
شمشیر بتانے کو اٹھاتی تھی سر انگشت
زه گیر پہ چلاّ تھا نہ چلے پہ نر انگشت
اک ہاتھ میں گرتی تھی قلم ہو کے ہر انگشت
جس وقت ہوا لگ گئی اس برق دوم کی
سب اُڑ گئیں شاخیں شجر ظلم و ستم کی

نیزہ لیے آیا جو کوئی صف سے نکل کر
حضرت نے پکارا کہ قدم یہ رکھیو سمبھل کر
آواز دی یہ تیغ یداللہ نے چل کر
یا عقدہ کشا عقدہ مقصود کو حل کر
وہ نیزہ خوں ریز جو لڑنے پہ تلے تھے
نوک اس کی نہ پہونچی تھی کہ سب بند کھلے تھے

جب خود پہ بیٹھی تو جھلم کاٹ کے اُٹھی
دستانے کو مانند قلم کاٹ کے اُٹھی
جوشن پہ جو آئی تو شکم کاٹ کے اُٹھی
سر پر جو پڑی تا بہ قدم کاٹ کے اُٹھی
بالا تھی وہ شمشیر ستم کار فرد تھا
دیکھا تو فرس بھی اسی اک ضرب میں دو تھا

یکتائی خالق میں کوئی شک جو لایا
شمشیر نے انگشت شہادت کو اُٹھایا
اک ضرب میں دو کر دیا مشرک جیسے پایا
باطل کو اُدھر ہو گیا اور حق ادھر آیا
کفار سے میدان وغا صاف کیا تھا
کیا تیغ یداللہ نے انصاف کیا تھا

بجلی تھی یہ جنگل کے لیے بن گئی جاروب
کچلے گئے سر اُن کے جو تھے فوج کے سرکوب
نقارے تلک آتے ہوئے کانپتی تھی چوب
ہیبت سے لرزتے تھے وہ صحرائے پُر آشوب
شمشیر کے شعلے کی حرارت جو بڑھی تھی
خورشید کو گردوں پہ تپ لرزہ پڑھی تھی

بجلی سی ہوا پر کبھی چمکی کبھی ٹھہری
تھی عکس سے دریا کے ہر اک لہر سنہری
پایاب تھی خوں کی کہیں ندی کہیں گہری
راحت میں تہ کبری تھے نہ بری تھے نہ شہری
جو خاکی و آبی تھا وہ تھا نوحہ گری میں
خشکی میں تباہی تھی تلاطم تھا تری میں

جب بیس ہزار اہل ستم جان سے مارے
آواز یہ آئی کہ بس اے شیر ہمارے
جوہر ہیں بزرگوں کے تری ذات میں سارے
تو وہ ہے کہ لاکھوں سے لڑائی میں نہ ہارے
اب حلق ہے اور مرحلۂ تیغ جفا ہے
ہاں صابر و شاکر دم تسلیم و رضا ہے

پہلو سے صدا حضرت زہرا کی یہ آئی
دو روز کے فاقے میں یہ جرأت یہ لڑائی
پانی کی کوئی بوند بھی پائی کہ نہ پائی
ماں صدقے گئی دکھ گئی ہووے گی کلائی
پیشانی پہ بوسہ تو ذرا دینے دو بیٹا
ہاتھوں کی بلائیں مجھے لینے تو دو بیٹا

آئی جو یہ آواز شہ کون و مکاں کو
تھرا کے رکھا میاں میں تیغ دور زباں کو
اعدا سے کہا روک کے گھوڑے کی عناں کو
جاتے ہو کہاں قتل کرو تشنہ دہاں کو
کر دو خبر اس کو بھی کدھر شمر لعین ہے
اب آؤ کہ لڑنے کا مجھے حکم نہیں ہے

یہ سن کے پھرے لاکھ جواں دست بہ شمشیر
یا کوئی نہ آسکتا تھا یا گھر گئے شبیر
تلواریں برابر سے لگانے لگے بے پیر
بس ٹوٹ گئیں پسلیاں ساری یہ چلے تیر
تیغوں سے جو سب عضوِ تنِ پاک کٹے تھے
زخموں کے بھی ماتم میں گریبان پھٹے تھے

تلواروں سے پرزے تھے عمامہ تو قبا چاک
تھی گل کی طرح ڈوبی ہوئی خون میں پوشاک
سیپارہ تھے جزوِ تن سبط شہ لولاک
سو ٹکڑے تھی تلواروں سے جلد بدن پاک
کٹ کٹ کے کمر بند یداللہ کُھلا تھا
شیرازہ قرآن تن شاہ کُھلا تھا

غش کھا کے جوہرنے پہ جھکے سید ابرار
خولی نے لگائی سر پر نور پہ تلوار
سر تھام کے ہاتھوں سے جو سیدھے ہوے ایک بار
برچھی بن اشعث کے کلیجے کے ہوئی پار
مہمان تھے دنیا میں فقط چند نفس کے
غش ہو گئے نیزے سے شان بن انس کے

دل سینے میں پھنکتا تھا یہ تھی تشنہ دہانی
ہوش آتا تھا جب غش سے تو فرماتے تھے پانی
جھکتا تھا جدھر زیں سے یداللہ کا جانی
پہلو پہ تیر مارتے تھے ظلم کے بانی
قابو میں نہ دست پسرِ عقدہ کشا تھے
تھراتے ہوئے پاؤں کابوں سے جدا تھے

ڈیوڑھی پہ یہ سیدانیاں دیتی تھیں دہائی
کیوں لوٹتے ہو فاطمہ زہرا کی کمائی
نکلی ہوئی ڈیوڑھی سے یداللہ کی جائی
چلاتی تھی ہے ہے مرے بھائی مرے بھائی
فریاد بہن شہ سے جدا ہوتی ہے لوگو!
دوڑو کوئی سید پہ جفا ہوتی ہے لوگو

غل رانڈوں میں تھا وا حسناوائے حسیناؑ
صدقے تری مظلومی کے دکھ پائے حسیناؑ
آتی تھی یہ زہرا کی صدا ہائے حسیناؑ
چلاتی تھی زینب مرے ماں جائے حسیناؑ
کس یاس سے پھر پھر کے نظر کرتے ہو بھائی
ہے ہے یہ بہن جیتی ہے تم مرتے ہو بھائی

بھیا تری مظلوم بہن کس کو پکارے
قسمت میں لکھا تھا کہ بندھیں ہاتھ ہمارے
سرور ترے بدلے کوئی سر میرا اتارے
آقا مری چھاتی پہ کوئی برچھیاں مارے
پردیس میں دولت مرے ماں باپ کی بچ جائے
سر کاٹ لیں ہم سب کے پہ جان آپ کی بچ جائے

بابا بھی نہیں کون مدد کرنے کو آئے
کس شہر سے اماں کو بہن ڈھونڈھ کے لائے
اے تشنہ دہن پیاس تری کون بجھائے
یشرب کے مسافر تجھے اللہ بچائے
ویرانے میں فریاد سنے کون کسی کی
بستی بھی نہیں کوئی محبان علی کی

اس دشت میں یا رب کسی شیعہ کا گزر ہو
افسوس یمن والوں کو کس طرح خبر ہو
ہے ہے یہ فہم جنگ کی کس طرح سے سر ہو
یا رب کوئی آکر بخفی سینہ سپر ہو
لٹتی ہوئی اماں کی کمائی کو بچالے
کوئی تیرا بندہ مرے بھائی کو بچالے

سر پیٹ کے چلاتی رہی بنت یداللہ
غش کھا کے اُدھر خاک پہ دلدل سے گرے شاہ
کھنچے ہوئے خنجر کو بڑھے فوج سے گمراہ
دوڑی گئی مقتل کی طرف زینت ذی جاہ
کونین کے دفتر کو اُلٹتے ہوئے دیکھا
پہونچی تو گلا بھائی کا کٹتے ہوئے دیکھا

سب جانتے ہیں صدمۂ ذبحِ شہ خوش خو
کیونکر کہوں سینے پہ رکھا شمر نے زانو
وه حلق وہ شمشیر وہ خاک اور وہ پہلو
وہ ہاتھ ستم گار کا اور شاہ کے گیسو
خاموش انیسؔ اب کہ جگر سینے میں شق ہے
سرور کی شہادت کا دو عالم کو قلق ہے

