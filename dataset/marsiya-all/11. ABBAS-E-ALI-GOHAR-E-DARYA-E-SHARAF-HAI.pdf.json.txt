جلد اوّل
مرثیہ میر انیس
www.emarsiya.com


عباس علیؑ گوہر دریائے شرف ہے
سو لعل نہ پہونچیں جسے وہ در نجف ہے
غازی کی وفاداری کی کا غل چار طرف ہے
کیوں شیر نہ ہو شیرِ الٰہی کا خلف ہے
حقا کہ زمانے میں بہادر نہیں ایسا
اس نۂ صدفِ برج میں اک در نہیں ایسا

ہم طلعت یوسفؑ تھا وہ اولاد علی میں
تھی قوت خیبر شکی شیر جری میں
ہمت نہ یہ جرأت نہ یہ شوکت تھی کسی میں
تھا ایک جواں شکر اللہ و نبیؐ میں
مشہور ہے اس صاحب شمشیر کی طاقت
آنکھ اس سے ملائے یہ نہیں شیر کی طاقت

غازی کی زہے قدر زہے دبدبہ و جاہ
حمزہؑ کی جو شوکت تو شکوہِ اسد اللہ
زیب علم فوج ہزبر صفِ جنگاه
اقلیم جواں مردی و ہمت کا شہنشاہ
بخشش سے کبھی ہاتھ کو خالی نہیں پایا
جعفرؑ نے بھی یہ رتبۂ عالی نہیں پایا

اللہ نے دی عزت و توقیر ید اللہ
مشہور ہوئے وارث شمشیر ید اللہ
ہر بات میں رنگینیٔ تقریر ید الله
صورت کا یہ انداز کہ تصویر ید اللہ
روشن ہوا دل قدرت اللہ کو دیکھا
دیکھا شہ مرداں کو جو اس ماہ کو دیکھا

لشکر شکن و صفدر و زور آور و خوش رو
فرزند ید اللہ تو شبیرؑ کا بازو
خلق حسنی غربت شاہنشہ خوش خو
ساری وہی ہمت وہی خصلت وہی خو بو
ایسا نہ ہوا کوئی نہ ہو وے گا جہاں میں
کیا کیا صفتیں جمع تھیں اس ایک جواں میں

سروِ چمن مرتضوی تھا قدِ بالا
فرزند نبیؐ نے جسے آغوش میں پالا
عضو بدن ایسے کہ کہے دیکھنے والا
ہے نور کے سانچے میں خدا نے اُسے ڈھالا
رخ ایک طرف حسن سے اعضا نہیں خالی
خوبی سے سراپا میں کوئی جا نہیں خالی

رعب ایسا کہ شیروں کا جگر خوف سے تھرائے
زور ایسا کہ قوت اسد اللہ کی یاد آئے
حلم ایسا کہ تصویر حسنؑ آنکھوں میں پھر جائے
حسن ایسا کہ یوسفؑ بھی جسے دیکھ کے شرمائے
نظارۂ خورشید گوارا تھا نظر کو
اس رخ پہ ٹھہرنے کا نہ یارا تھا نظر کو

اس طرح کا صفدر کوئی آفاق میں کم تھا
حقا کہ وہ فخر عرب و روم و عجم تھا
ہمراہ سد الشكر اقبال و حشم تھا
زیبا تھا علم اس کو تو وہ زیب علم تھا
شبیرؑ سا سردار خوش اطوار نہ ہوگا
عباسؑ دلاور سا علمدار نہ ہوگا

اللہ نے دو شیر کیئے خلق میں پیدا
حیدر سا ولی حضرت عباسؑ سا آقا
ہمت میں وہ بے مثل شجاعت میں وہ یکتا
عاشق وہ محمدؐ کے یہ شبیرؑ کے شیدا
ان کو تو نبوت کا نگہبان کیا تھا
حکم ان کو امامت کی حفاظت کا دیا تھا

کیا کیا شہہ مرداں نے محمدؐ کی مدد کی
جو آئی بلا شیر الٓہی نے وہ رو کی
برباد کیا کفر کو اور دین میں کد کی
مشہور ہے عالم میں وغا بدر و احد کی
کہہ دے کوئی اصحاب وفادار کدھر تھے
تلوار چلی جب تو علیؑ سینہ سپر تھے

وہ فخر شجاعان جہاں فارس میداں
شمشیر خدا قوت دیں کاشف قرآں
عشر کش خیبر شکن و ضیغم یزداں
تھا پیر الم میں بھی محمدؐ کا نگہباں
پر جلتے تھے اُن سب کے بہادر جو بڑے تھے
ٹھہرے نہ قدم اُن کے علیؑ کود پڑے تھے

خندق کی وغا میں جو ہوئی فوج صف آرا
واں عمرو سے لڑنے کو نہ تھا ایک کو یارا
اک ضرب میں مولا نے کیا اس کو دو پارا
گردوں سے فرشتوں نے یہ خوش ہو کے پکارا
بس اب نہ رسولِؐ دو جہاں ہوویگا ایسا
تیغ ایسی نہ ہوگی نہ جواں ہوویگا ایسا

عباسؑ کو بھی ایسی ہی تھی الفت شبیرؑ
اک آن گوارا بھی نہ تھی فرقت شبیرؑ
عاشق کی طرح دیکھتے تھے صورت شبیر
یا طاعت معبود تھی یا خدمت شبیر
نعلین تھی شہ کی انھیں افسر کے برابر
حضرت کو سمجھتے تھے پیمبرؐ کے برابر

الله ری وفاداری عباسؑ خوش اطوار
ہے بعد فنا بھی وہی عشق اور وہی پیار
رکھتے ہیں چپ وہ اس علم شہ کے عزادار
اور بیچ میں ہوتی ہے ضریح شہِ ابرار
مرنے پہ بھی عشق شہِ خوش خو نہیں چھوڑا
اب تک شہِ مظلوم کا پہلو نہیں چھوڑا

مرتے رہے شبیرؑ پہ جب تک کہ جیئے ہیں
بے جاں تو ہیں بھائی پہ مگر جان دیئے ہیں
بے دست ہیں ہاتھوں سے مگر سایہ کیئے ہیں
آغوش میں فرزند پیمبر کو لیے ہیں
عاشور کے دن تعزیہ داری میں ہیں آگے
گھر میں تو ہیں پہلو میں سواری میں ہیں آگے

بھائی تھے مگر بندۂ شاہِ شہدا تھے
وہ ان پہ تصدق یہ شہِ دیں پہ فدا تھے
وہ گل تھے تو یہ بلبل بستان وفا تھے
وہ قبلۂ ایماں تھے تو یہ قبلہ نما تھے
بلبل کو بھی یہ عشق گلستاں نہیں ہوتا
پروا نہ بھی یوں شمع پہ قرباں نہیں ہوتا

عباسؑ سا دل سوز نہ ہوگا کوئی زنہار
اک جان دو قالب انھیں کہنا ہے سزاوار
دیکھا کبھی دنیا میں نہ یہ انس نہ یہ پیار
قربان علم دار نثار شہِ ابرار
مطلوب ہو اس طرح کا طالب ہو تو ایسا
صاحب ہو تو ایسا جو مصاحب ہو تو ایسا

بیٹی سے محبت جو بہت رکھتے تھے سرور
عاشق تھے سکینہؑ کے علم دارِ دلاور
آغوش مبارک میں لیے پھرتے تھے دن بھر
بیٹوں سے زیادہ انھیں پیاری تھی وہ دختر
فرماتے تھے گھر کی مرے آبادی ہے یہ تو
خادم ہوں میں اس کا مری شہزادی ہے یہ تو

گردن سے لپٹ کر جو وہ کہتی تھی چچا جاں
یہ کہتے تھے عمو تری آواز کے قرباں
زانو پہ بٹھاتے جو اسے سرورِ ذی شاں
منہ چھوٹے سے پاؤں پہ یہ رکھدیتے تھے اُس آں
پروا تھا کہ ثابت نہ ہو سلطان امم پر
مل لیتے تھے آنکھیں شہ والا کے قدم پر

زینبؑ سے یہ فرماتے تھے اکثر شہ ذی جاہ
یہ بھائی ہے بیٹوں سے زیادہ مجھے واللہ
ہے اس کی وفا سے دلِ شبیرؑ ہی آگاہ
عباسؑ نہیں ساتھ ، علیؑ ہیں مرے ہمراہ
یہ پاس ہو گر اور کوئی پاس نہ ہووے
میں قالب بے جاں ہوں جو عباسؑ نہ ہووے

کیوں اہل عزا تم نے سنا بھائیوں کا پیار
اب سبط پیمبرؐ سے بچھڑتا ہے علمدار
قاسمؑ جو ہوا رن میں فدائے شہِ ابرار
عباسؑ دلاور نے سجے جنگ کے ہتھیار
سنتے ہی گرفتار الم ہو گئے شبیرؑ
ہاتھوں سے کمر تھام کے خم ہو گئے شبیرؑ

زینبؑ سے کہا لو بہن اب تن سے چلی جاں
عباسؑ دلاور کے بچھڑنے کا ہے ساماں
صدقے ہو برادر اسے روکو کسی عنواں
مر جاؤں گا میں گر وہ سدھارے سوئے میداں
فرزند جدا ہو مرا بھائی نہ جدا ہو
جیتا رہے عباس حسینؑ اُس پر فدا ہو

اس بھائی سے پہلے مجھے اللہ اٹھا لے
وہ میرے یتیموں کو مری طرح سے پالے
سجاد کو سمجھائے سکینہؑ کو سنبھالے
عباس جنازہ مرا اس گھر سے نکالے
اس کو یہ خوشی ہے کہ برادر مجھے روئے
میں اس کو نہ رؤوں وہ دلاور مجھے روئے

میں نے تو ہے بیٹوں کی طرح سے اُسے پالا
زینت مرے گھر کی مرے لشکر کا اجالا
میں اُس کا ہوں عاشق وہ مرا چاہنے والا
کیونکر نہ ہو سینے میں کلیجہ تہہ و بالا
پاؤں گا کہاں جا کے اگر کھوئے گا عباسؑ
پیدا نہ علیؑ ہون گے نہ پھر ہوئے گا عباسؑ

بھائی نہیں وہ روح ہے شبیرؑ کے تن کی
جب جان نہ ہو تن میں تو کیا قدر بدن کی
جاتی ہے بہار آج محمدؐ کے چمن کی
بھینا یہی دولت ہے مجھ آوارہ وطن کی
تصویر علیؑ جب نہ مرے گھر میں رہے گی
پھر جان نہ فرزند پیمبرؐ میں رہے گی

بابا کی نشانی ہے وہ اے زینبؑ دل گیر
عباسؑ کے ہونے سے قوی ہے دلِ شبیر
ہاتھوں سے گنوا دوں میں یدا للہ کی تصویر
رکھ دیتا ہے بازو کوئی اپنا تہہ شمشیر
دانستہ بھلا اپنا برا کرتا ہے کوئی
اس طرح کے عاشق کو جدا کرتا ہے کوئی

رن سے مرے لاشے کو اٹھا لائے گا پھر کون
ہمراہ جنازے کے مرے جائے گا پھر کون
بچے مرے روئیں گے تو سمجھائے گا پھر گون
روضے پہ نبیؐ کے تمھیں پہونچائے گا پھر کون 
اعدا کو مری روح کا بھی پاس نہ ہوگا
بربادی ہے اس گھر کی جو عباسؑ نہ ہوگا

فرما کے جو یہ بیٹھ گئے خاک پہ سرور
بیتابی شبیر پہ زینبؑ ہوئی مضطر
فضہ سے یہ کہنے لگی اشک آنکھوں میں بھر کر
باہر ہیں کہ خیمے میں ہیں عباسؑ دلاور
یاں بادشہِ عرش نشیں خاک نشیں ہے
کیا بھائی کے رونے کی خبر ان کو نہیں ہے

بولی یہ سکینہؑ کہ سنو مجھ سے پھوپھی جاں
میں تھی وہیں کرتے ہیں چچا کوچ کا ساماں
ہاتھوں سے چچی جان نہیں چھوڑتیں و اماں
وہ کہتے ہیں ہونے دو مجھے شاہ پہ قرباں
اس فدیۂ سلطانِ دو عالم کو نہ روکو
ہم جوڑتے ہیں ہاتھوں کو اب ہم کو نہ رو

کہتی ہیں چچی قدموں پہ سر رکھ کے چچا کے
صاحب میں تمھیں واسطے دیتی ہوں خدا کے
فرزند بلکتے ہیں مرے اشک بہا کے
تم پیار بھی کرتے نہیں چھاتی سے لگا کے
رونے کا نہ غم اُن کے یہ رخصت کی خوشی ہے
اللہ تمھیں ایسی شہادت کی خوشی ہے

ہے ہے تمھیں کچھ میری تباہی کا نہیں غم
منظور یہ ہے قید میں سر ننگے پھریں ہم
فرماتے ہیں وہ دھیان کسی کا نہیں اس دم
بچے بھی فدا ہم بھی نثار شہِ عالم
رونا نہ وصیت یہ کیے جاتا ہوں تم کو
بانوؑ کی کینزی میں دیے جاتا ہوں تم کو

یہ سن کے جو میں رونے لگی اشک بہا کر
فرمایا چچا نے مجھے چھاتی سے لگا کر
اب پانی پلاتے ہیں تمھیں نہر سے لا کر
تم مشک کوئی چھوٹی سی لے آؤ تو جا کر
پر حال یہاں کا مرے آقا سے نہ کہنا
روتی ہیں چچی یہ شہِ والا سے نہ کہنا

زینبؑ کو سکینہؑ نے خبر جب یہ سنائی
شہ بولے بہن اب نہ رکے گا مرا بھائی
بیٹی سے کہا مشک جو تم سے ہے منگائی
واللہ سکینہؑ یہ ہے پیغام جدائی
بے وجہ تو مشکیزے کو جانی نہیں مانگا
تم نے تو چچا سے کہیں پانی نہیں مانگا

اس پردے میں بی بی انھیں منظور ہے مرنا
منّت سے انھیں روکیو سر پاؤں پہ دھرنا
الفت ہے تو پانی کا سوال اُن سے نہ کرنا
دشوار ہے بے خوں میں بھرے مشک کا بھرنا
پانی کے لیے ہاتھ سے کھوؤ گی چچا کو
دریا پہ جو بھیجوگی تو روؤ گی چچا کو

گھبرا کے یہ کہنے لگی حضرت سے وہ ناداں
سچ کہتے ہو بابا مجھے کچھ اس کا نہیں دھیاں
سب روتے ہیں لو یاں تو ہے کچھ اور ہی ساماں
اب مجھے پہ کھلا مرنے کو جاتے ہیں چچا جاں
بے روکے ہوئے ان کو اب آرام نہ لوں گی
مر جاؤں گی پانی کا مگر نام نہ لوں گی

ہر چند کہ دم ہونٹوں پہ ہے پیاس کے مارے
اب جانے نہ دوں گی انھیں دریا کے کنارے
پانی مجھے پیارا نہیں عباسؑ ہیں پیارے
کیا ہاتھوں سے کھوؤں گی میں بازو کو تمھارے
عاشق ہیں مرے مجکو رلا سکتے ہیں عباسؑ
تم روؤ نہ بابا کہیں جا سکتے ہیں عباسؑ

بس اتنے میں عباسؑ دلاور نظر آئے
چار آئینہ پہنے ہوئے ہتھیار لگائے
کچھ سوچ کے زینبؑ نے قدم جلد بڑھائے
فرمایا کہ صدقے بہن اس آنے کے جائے
جو کہنے کو آئے ہو وہ ہمیشر سے کہنا
مر جائیں گے رخصت کو نہ شبیرؑ سے کہنا

بھائی ہے مرا بے وطن و بے کس و بے آس
تم اُن کو رلاؤ، نہیں لازم تمھیں عباسؑ
سو طرح کے اندیشے ہیں سو طرح کے وسواس
جب تم نہ ہوئے پاس تو جینے سے ہوئی یاس
بے مونس و یاور پسر شاہ نجف ہے
منصف ہو تمھیں بھائی مراحق کی طرف ہے

قوت تمھیں ان کی تمھیں شوکت تمھیں اقبال
بچھڑو گے تو جینے کا نہیں فاطمہؑ کا لعل
لو آن کے دیکھو تو برادر کا ذرا حال
کس درد سے روتے ہیں دھرے آنکھوں پہ رومال
کہتے ہیں کہ ساتھ اس کے ہمارا بھی سفر ہے
بھینا مجھے عباسؑ کے مر جانے کا ڈر ہے

عباسؑ بھی رونے لگے زینبؑ سے یہ سن کر
اور دست ادب باندھ کے قدموں پہ رکھا سر
کی عرض کہ اے وارث ذریت حیدرؑ
حضرت کو سمجھتا ہوں میں زہراؑ کے برابر
اس رنج و مصیبت سے رہائی مری کیجئے
اے بنت علیؑ عقدہ کشائی مری کیجئے

دنیا میں علیؑ ہوتے تو غم کاہے کو سہتا
یوں اشکوں کا دریا مری آنکھوں سے نہ بہتا
ماں ہوتیں تو کچھ ان سے سفارش کو میں کہتا
رخصت کا فقط کام تھا یوں بند نہ رہتا
کیا غم ہے جو سر پر مرے ماں باپ نہیں ہیں
پالا ہے مجھے کیا مری ماں آپ نہیں ہیں

اب جینے سے بیزار ہے دنیا میں مرا دل
گر آپ مدد کیجے تو آساں ہو یہ مشکل
ساتھی تو ہوئے سب چمن خلد میں داخل
دن ڈھلتا ہے کھوئی نہ کہیں ہو مری منزل
آداب نو مانع ہے یہ دل رہ نہیں سکتا
میں فاطمہؑ کے لال سے کچھ کہہ نہیں سکتا

بھائی نہ کہو میں ہوں غلام آپ کا ہمشیر
وہ کیجے کہ رخصت پہ رضامند ہوں شبیرؑ
مر جانے میں ہے آج مری عزت و توقیر
شبیرؑ کے بدلے مری چھاتی پہ لگیں تیر
کوشش کرو اپنی جد امجد کا تصدق
دلوا دو رضا عونؑ و محمدؐ کا تصدق

عباسؑ کا منہ دیکھ کے زینبؑ نے کہا لو
سمجھاتی تھی میں اِن کو یہ سمجھاتے ہیں مجھ کو
شبیرؑ تو روتے ہیں یہ کہتے ہیں رضا دو
کس کی کہوں کس کی نہ کہوں کیا کروں لوگو
ہے ہے نظر آتی ہے تباہی مجھے گھر کی
اماں کی وہ دولت یہ کمائی ہے پدر کی

بتلاؤ میں اس ٹوٹے ہوئے گھر کو سنبھالوں
یا ہاتھوں سے اپنے دل مضطر کو سنبھالوں
بہلاؤں سکینہؑ کو کہ اصغرؑ کو سنبھالوں
عباسؑ کو روکوں کہ برادر کو سنبھالوں
جان ان میں لگی ہے مرا دل اُن کی طرف ہے
وہ لعل ہے زہراؑ کا تو یہ دُرِّ نجف ہے

کیوں کر کہوں بھائی سے کہ بھائی کو رضا دو
عباسؑ علم دار کو ہاتھوں سے گنوا دو
مرنے پہ یہ مرتے ہیں انھیں اذن وغا دو
غم ہوگا تو خوش ہوں گے تمھیں مجکو بتا دو
بھائی کو یہ سنتے ہی غش آ جائے گا بھائی
ہم سے تو نہ رخصت کو کہا جائے گا بھائی

لے چلنے کو لے چلتی ہوں آؤ مرے ہمراہ
جوڑے ہوئے ہاتھوں کو چلا ابن یدالله
زانو پہ جھکائے ہوے سر رو رہے تھے شاہ
قدموں پر گرا سبط پیمبرؐ کے وہ ذی جاہ
شہ نے کہا کیا کہتے ہو فرماؤ برادر
اٹھو مری چھاتی سے لپٹ جاؤ برادر

ان ہاتھوں کو جوڑے ہوئے آنے کے میں صدقے
سر شرم سے قدموں پہ جھکانے کے میں صدقے
کیوں روتے ہو اس اشک بہانے کے میں صدقے
بازو کے تصدق ترے شانے کے میں صدقے
بھائی یہ تری گل بدی بھاتی ہے مجکو
بو حیدرؑ کرار کی آ جاتی ہے مجکو

منہ مل کے کف پا سے لگے کہنے علمدار
ہیں آپ سخی ابن سخی یا شہ ابرار
سائل کوئی پھر جائے یہ ایسی نہیں سرکار
خادم بھی ہے مر جانے کی رخصت کا طلب گار
جب تک کہ رضا رن کی نہ میں پاؤں گا آقا
اس سر کو نہ ان قدموں سے سرکاؤں گا آقا

شہ بولے مرے سر کی قسم سر تو اُٹھاؤ
کیوں روتے ہو کب میں نے کہا یہ کہ نہ جاؤ
اچھا مرے غم کھانے کا کچھ دھیان نہ لاؤ
فاقے کئے ہیں تین دن اب برچھیاں کھاؤ
قرباں تمھیں ہونے کو بنایا ہے خدا نے
شبیرؑ کو رونے کو بنایا ہے خدا نے

روتے ہوئے قدموں سے اُٹھے حضرت عباسؑ
اور گرد پھرے سبط پیمبرؐ کے بصد یاس
فرمایا سکینہؑ سے کہ اب کچھ نہیں وسواس
کیوں مشک چھپا رکھی ہے لے آؤ مرے پاس
اب نہر بھی نزدیک ہے کوثر بھی قرین ہے
بولی یہ سکینہؑ کہ مجھے پیاس نہیں ہے

منہ تکنے لگی شاہ کا یہ کہہ کے وہ خوش خو
حضرت نے کہا جاؤ انھیں مشک بھی لا دو
لشکر کا علم دار تو ہم کر چکے اُن کو
اب مرتبہ تم پیاسوں کی سقائی کا بخشو
جعفرؑ سے دو بالا ہوا رتبہ ترے غم کا
اب حشر تلک ساتھ رہا مشک و علم کا

مشکیزے کو لے آئی سکینہؑ جگر افگار
غازی نے اسے لے کے بھتیجی کو کیا پیار
خیمے میں پڑا غل کہ چلا شاہ کا غم خوار
غش کھا کے گری زوجۂ عباسؑ علم دار
ہاتھوں سے اُسے تھام کے دل سب نے سنبھالا
شہ اٹھ کے جو گرنے لگے زینبؑ نے سنبھالا

خیمے سے برآمد ہوا ابن شہ مرداں
گھوڑے پہ چڑہا ہاتھ سے گرد ان کے داماں
اک نور خدا پھیل گیا تا سر میداں
ذرات زمیں ہو گئے خورشید درخشاں
موسیٰؑ نے بھی دیکھا تھا نہ اس نور کا جلوہ
ہر نخل میں تھا یاں شجر طور کا جلوہ

کاندھے پہ علم رکھ کے جو گھوڑے کو اُڑایا
کیا تیز پری تھی کہ ہوا ہو گیا سایا
یہ نور کسی حور کے چہرے نے نہ پایا
تھا تخت سلیماں کہ ہوا پر نظر آیا
پڑھنے کو درود آئی تھیں روحیں شہدا کی
غازی کی سواری تھی کہ قدرت تھی خدا کی

گھوڑے کی وہ چھل بل وہ چمکتے ہوئے ہتھیار
شملہ وہ چھٹا دوش پہ وہ ہاتھ میں تلوار
اللہ رے شکوہ علم و شانِ علم دار
حمزہؑ کوئی کہتا تھا کوئی جعفرؑ طیار
سائے میں علم کے وہ سلیمانِ زمن تھا
یا فرق ہمایوں پہ ہما سایہ فگن تھا

پنجہ تھا کہ تھا دست خدا سر پہ جری کے
پرچم تھا کہ بکھرے ہوے تھے بال پری کے
ہو جاتی تھی جنبش جو پھرہرے کو زری کے
جھوں کے چلے آتے تھے نسیم سحری کے
کرسی سے جو بالا ہو یہ پایا ہے اسی کا
طوبیٰ جسے کہتے ہیں وہ سایا ہے اسی کا

میدان میں آیا پسر ضیغم یزداں
روباہوں کا لشکر ہوا دہشت سے پریشاں
نعرہ جو غضنفر نے کیا یا شہِ مرداں
تھرا گئے دل گونج گیا قتل کا میداں
غل پڑ گیا تو شیر خدا نعرہ زن آئے
گھوڑوں کو بھگاؤ شہِ خیر شکن آئے

یوں لاکھوں پر آئے یہ شجاعت ہے کسی میں
پروا نہیں مرنے کی یہ ہمت ہے کسی میں
شق ہو جگر شیر یہ ہیبت ہے کسی میں
نعرے سے ہلیں کوہ یہ طاقت ہے کسی میں
گر ہوں اسداللہ تو کچھ دور نہیں ہے
یہ غیر علیؑ اور کا مقدور نہیں ہے

اعدا کے سخن سُن کے علم دار پکارا
حیدرؑ نہیں یہ حیدرؑ صفدر کا ہے پیارا
تم جس کے ثنا خواں ہو وہ بابا ہے ہمارا
ہم آئے ہیں اب نہر سے کر جاؤ کنارا
لاکھوں کو بھگا دیتا ہوں یہ کام ہے میرا
عباسؑ غلام شہ دیں نام ہے میرا

مشہور جو حیدرؑ کی ہے تصویر وہ میں ہوں
ہے جس کا پدر صاحب شمشیر وہ میں ہوں
آقا نے جسے بخشی ہے توقیر وہ میں ہوں
بازو جسے فرماتے ہیں شبیرؑ وہ میں ہوں
کی لب پہ مری شان میں احسنت نہیں ہے
آفاق میں مجھ سا کوئی ساونت نہیں ہے

محراب درِ کعبۂ ایماں ہے مری تیغ
کافر کے لیئے آتش سوزاں ہے مری تیغ
جلجاؤ گے برقِ شرر افشاں ہے مری تیغ
میں بحر شجاعت ہوں تو طوفاں سے مری تیغ
اک دو کے لہو سے نہیں بھرتا شکم اس کا
کھنچ آئے گا لشکر دم اژدر ہے دم اس کا

رہنے میں فلک ابن ید اللہ سے کم ہے
اقبال سلیماںؑ بھی مرے شاہ سے کم ہے
دشمن ہو اگر شیر تو روباہ سے کم ہے
آگے مرے اک کوہ گراں گاہ سے کم ہے
زور آور و سرکش کا بھی اب سر نہیں اٹھتا
گردوں سے مری تیغ کا لنگر نہیں اٹھتا

بچتا نہیں نیزے سے مرے سینۂ دشمن
چھٹتی نہیں پنجے سے مرے شیر کی گردن
کرتا ہے مرا تیرہ دلِ کوہ میں روزن
چار آئینہ فولاد کا بن جاتا ہے جوشن
آگے ہیں مرے زیر زبر دست جہاں کے
رستم کو پکڑ لیتا ہوں حلقے میں کماں کے

تلوار جو کھینچوں تو زمیں لاشوں سے بھر جائے
آبِ دمِ شمشیر سروں پر سے گذر جائے
دشمن جو چڑھے منہ پہ تو سر تن سے اتر جائے
غصے سے اگر غیر کو دیکھوں تو وہ مر جائے
کس کا ہے یہ منہ بڑھ کے جو ٹوکے مجھے کوئی
لو نہر میں جاتا ہوں میں روکے مجھے کوئی

یہ سنتے ہی ہتھیار لعینوں نے سنبھالے
تلواریں علم ہو گئیں سیدھے ہوئے بھائے
پچکاتے ہوئے ڈانڈ بڑھے برچھیوں والے
گرد آ گئے تہنا کے سواروں کے رسالے
گردوں پہ پہونچتی تھی صدا طبل وغا کی
فریاد گئی عرش پہ شاہ شہدا کی

چلائے کہ نرغے میں ہے یارب مرا بھائی
اک جان کو در پیش ہے لاکھوں سے لڑائی
یہ ایک طرف ایک طرف ساری خدائی
ہے شام کے لشکر کی گھٹا چاند پہ چھائی
بے جان دیے پھر کے نہ یاں آئے گا عباسؑ
مر جائے گا شبیرؑ جو مر جائے گا عباسؑ

یاں فوج پہ تلوار علم دار نے کھینچی
واں آہ حزیں سید ابرار نے کھینچی
تصویر اجل آنکھوں میں تلوار نے کھینچی
گھوڑے کی عناں ڈر کے ہر اسوار نے کھینچی
سر پر ابھی پوہنچی تھی نہ بیداد گروں کے
ہاتھونسے گرے چھوٹ کے گردے پروں کے

تھا شور کہ ہے چار طرف شعلہ در آتش
ہے پا پہ کبھی اور کبھی بالائے سر آتش
گھوڑوں کا یہ عالم ہے کہ ہیں نعل در آتش
کس راہ سے بھاگیں اِدھر آتش اُدھر آتش
اس آگ نے سر تا بہ قدم گھیر لیا ہے
معلوم ہوا زیست نے دل پھیر لیا ہے

نیزے کے ہلانے میں جو اُستاد جہاں تھے
ایسے گئے ثابت نہ ہوا یہ کہ کہاں تھے
جن پاس علم تھے کہیں اُن کے نہ نشاں تھے
سہمے ہوئے گوشوں میں کماندار نہاں تھے
تیروں کی نہ چلّوں کی نہ ترکش کی خبر تھی
گر تھی تو اسی شعلہ سر کش کی خبر تھی

میداں میں پڑے لوٹتے تھے سر تہ و بالا
جوں ماہیِ بے آب تھے پیکر تہ و بالا
اسوار تھے گھوڑوں کے برابر تہ و بالا
اک تیغ سے تھا شام کا لشکر تہ و بالا
ملعونوں کے ہتھیار کبھی ناکارہ ہوئے تھے
چار آٹھ تھے اور آٹھ بھی سہ پارہ ہوئے تھے

رہوار سبک سیر و نسیمِ سحری تھا
ہم پیکر طاؤس دمِ جلوہ گری تھا
تن تن کے اٹھانے میں قدم کبک دری تھا
کاوے میں جو پر کار تو اُڑنے میں پری تھا
رفتار تو کب اپنی دکھاتا تھا کسی کو
سایا بھی نہ اس کا نظر آتا تھا کسی کو

تھا کاہ کشاں چوٹیوں سے حلقۂ گردن
سُم بدر سے اور بغل مہِ نور سے تھے روشن
آہو سے بڑی آنکھ مگر شیر کی چتون
ٹاپ اُس کی چنانچہ تھا اجل کا پئے دشمن
مست مئے نخوت جو وہ مغرور ہوئے تھے
شیشوں کی طرح کاسۂ سر چور ہوئے تھے

توار سے جب شام کے بادل کو ہٹایا
عباسؑ علم دار کو دریا نظر آیا
منہ کر کے سوئے چرخ کہا شکر خدایا
یاں ایک تو ترا فضل سلامت مجھے لایا
غم ہے کہ نہ واں پیاس سے بچے کہیں مرجائیں
اب پانی جو ملجائے تو سب کام سنور جائیں

یہ کہہ کے گئے نہر میں عباسؑ خوش اطوار
آقا کو بھی پانی کو بھی تکنے لگا رہوار
جب بھر چکے مشکیزہ تو رو رو یہ کی گفتار
گر میں ہوں وفادار تو تو بھی ہے وفادار
شرمندگی ہوے کی بڑی پیاس بجھا کے
بچے ابھی پیاسے ہیں امامِ دوسرا کے

دریا سے چلا کر شجاعیت کا شناور
گویا افق چرخ سے نکلا شہِ خاور
غل پڑ گیا تو پیاسوں کی قسمت ہوئی یاور
ہاں مشک کو لے جانے نہ پائے یہ دلاور
لڑنے کو ترائی میں پلنگ آتا ہے روکو
دریائے شجاعت کا نہنگ آتا ہے روکو

دریا میں صفیں برچھیوں والوں کی در آئیں
نیزوں کی بھی نوکیں کئی بالائے سر آئیں
تیغوں کی جو موجیں سر ساحل نظر آئیں
پیاسوں کے لیے آنکھیں حبابوں کی بھر آئیں
غل مچھلیوں میں تھا کہ یہ آ جائے جو ہم میں
یونسؑ کی طرح اس کو چھپا رکھیں شکم میں

غازی نے کیا پاؤں سے تازی کو اشارا
دریا سے بھرا مثل غزال اس نے طرارا
پانی میں جو اترے تھے انھیں تیر سے مارا
جو گھاٹ پہ تھے تیغ کے گھاٹ اُن کو اتارا
بجلی سی گری لشکر سفاک کے اوپر
لاشے تو گرے نہر میں سر خاک کے اوپر

پھر نہر سے گھوڑے کو اڑاتے ہوئے نکلے
کس شان سے نیزے کو ہلاتے ہوئے نکلے
مشکیزے کو تیروں سے بچاتے ہوئے نکلے
تلوار سے اعدا کو ہٹاتے ہوئے نکلے
نرغے میں چپ و راس پس و پیش نظر تھی
سر پر اجل آ پہونچی ہے اس کی نہ خبر تھی

گھیرے ہوے تھے تیس ہزار آہ کماندار
مینھ پڑتا ہے جس طرح یہ تھی تیروں کی بوچھار
تیروں کو جو کاٹا تو چلے برچھیوں کے وار
جاتے تھے جدھر پڑتی تھی تلوار پہ تلوار
سینے کی نہ گردن کی نہ شانے کی خبر تھی
ہوش اپنا نہ تھا مشک بچانے کی خبر تھی

اٹھ سکتے ہیں حربے ہوں اگر ایک کے دو کے
اک تشنہ دہن لاکھوں کو کس طرح سے ٹو کے
کس کس سے لڑے کس کو ہٹائے کسے روکے
ہاتھوں میں نہ طاقت تھی علم کھاتا تھا جھوکے
غش آتا تھا جب ضعف سے تھراتے تھے عباسؑ
یا شیر خدا کہہ کے سنبھل جاتے تھے عباسؑ

افسوس نہ بر آئی تمنائے علمدار
مشکیزے پر اک تیر لگا شانے پہ تلوار
اس ہاتھ سے اس ہاتھ میں لی تیغ شرر بار
اعدا کو پکارے کہ نہ سمجھو مجھے بے کار
پنجہ مرا تلوار پکڑنے کو بہت ہے
ہمت ہو تو یہ ہاتھ بھی لڑنے کو بہت ہے

اک ہاتھ گرا کٹ کے تو پروا مجھے کیا ہے
وہ شیر ہوں میں جس کا پدر دست خدا ہے
آقا مرا فرزند رسولؐ دوسرا ہے
یہ ہاتھ ہے کیا جان تلک اُن پہ فدا ہے
روح اسد اللہ کو میں شاد کروں گا
آقا کی اسی ہاتھ سے امداد کروں گا

فرما کے یہ جھپٹا اسد اللہ کا پیارا
روباہوں کا لشکر تہ و بالا ہوا سارا
بہتوں کو اسی ہاتھ سے اس شیر نے مارا
زخمی پہ مگر ٹوٹ پڑے سب تم آرا
سقائے سکینہؑ پہ ستم ہو گیا ہے ہے
وہ ہاتھ بھی شانے سے قلم ہو گیا ہے ہے

چلائے کہ تشریف ادھر لائیے آقا
مشتاق کو دیدار دکھا جائیے آقا
الطاف و کرم بندہ پہ فرمائیے آقا
اب گھوڑے سے گرتا ہے غلام آئیے آقا
باتیں کئی کہنی ہیں یہ فدوی انھیں کہہ جائے
مرتے ہوئے حسرت نہ ملاقات کی رہ جائے

بھائی کی صدا سن کے تڑپنے لگے شبیرؑ
چلا کے کہا ہائے کلیجے پہ لگا تیر
دوڑی گئی ڈیوڑھی کی طرف زینبؑ دل گیر
غل پڑ گیا ہے ہے اسدا اللہ کی تصویر
سب قافلہ رانڈوں کا کھلے سر نکل آیا
عباسؑ کا فرزند بھی باہر نکل آیا

زینبؑ نے کہا ساتھ لئیے جاؤ مجھے بھی
تصویر علم دار کی دکھلاؤ مجھے بھی
چلائی سکینہؑ وہیں پہونچاؤ مجھے 
دریا کی کدھر راہ ہے بتلاؤ مجھے بھی
بیتاب ہوں چھاتی سے لپٹ جاؤں گی جا کر
میں اپنے چچا جان کو لے آؤں گی جا کر

عباسؑ کی زوجہ نے کہا کوٹ کے سینا
مجھ کو بھی لئیے چل ترے قربان سکینہؑ
شوہر کے الم میں مجھے دشوار ہے جینا
میں رانڈ ہوئی موت نے وارث مرا چھینا
والی نہ رہا جی سے گذر جاؤں گی میں بھی
عباسؑ جہاں ہیں وہیں مر جاوں گی میں بھی

تھا حضرت عباسؑ کے بیٹے کا عجب حال
غم سے کبھی منہ زرد تھا غصہ سے کبھی لال
بل کھائے ہوئے دوش پہ تھے گیسوؤں کے بال
ماں تھامے تھی اور کہتا تھا وہ صاحب غبال
اس نہر سے کوثر کے کنارے گئے بابا
روکو نہ چچا روتے ہیں مارے گئے بابا

گر مار بھی ڈالے ہمیں کوئی تو نہیں غم
کیا جان کا خدشہ ہے یتیم اب تو ہوئے ہم
فرزند ہیں کیوں کر نہ کریں باپ کا ماتم
چھٹ جائیں مصیبت سے نکل جائے اگر دم
سینے میں عجب حال ہے ننھے سے جگر کا
کیا آخری دیدار بھی دیکھیں نہ پدر کا

واں لاش پہ شہ خاک اڑاتے ہوے پہونچے
کفار کے لشکر کو ہٹاتے ہوئے پہونچے
آنسو رخ انور پہ بہاتے ہوے پہونچے
پہونچے تو مگر ٹھوکریں کھاتے ہوئے پہونچے
چلا کہ جاتی ہے مری جان برادر
چھاتی سے لپٹ جا ترے قربان برادر

بھائی کی صدا سن کے اسے ہوش جو آیا
اٹھ کر قدم شاہ پہ سر اپنا جھکایا
نعلین پہ منہ رکھ کے یہ آقا کو سنایا
گو ہاتھ مرے کٹ گئے حضرت کو تو پایا
سر ہوئے گا آغوش شہِ کون و مکاں میں
اس طرح کا مرنا کسے ملتا ہے جہاں میں

یہ کہتے ہی عباسؑ علم دار سدھارے
چلائے شہ دیں مرے غم خوار سدھارے
بیکس کے مسافر کے مددگار 
دنیا سے مرے جعفرؑ طیارؑ سدھائے
چھوڑا ہمیں کیا جلد سفر کر گئے بھائی
تم چھوٹ گئے رنج سے ہم مر گئے بھائی

خاموش انیسؔ لب کہ بہت رونے کا ہے جوش
ہوگی نہ محبوں کو تری یاد فراموش
اللہ نے بخشی ہے جنھیں چشم خطا پوش
کب دیکھتے ہیں نقص کو وہ عاقل و ذی ہوش
تعریف کریں خاص تو ہے کام کی تعریف
کب مانتے ہیں اہل سخن عام کی تعریف


رباعی
دیدار دم نزع دکھاتے ہیں علیؑ
ایذا سے محبوں کو بچاتے ہیں علیؑ
منظور ہے شیعوں پہ نہ ہو سختیٔ مرگ
پہلے ملک الموت سے آتے ہیں علیؑ

رباعی
داماد رسول کی شہادت ہے آج
معصوموں پہ فاطمہؑ کے آفت ہے آج
جنت میں تڑپتے ہیں رسولؐ الثقلین
خاتون قیامت پہ قیامت ہے آج

رباعی
قطرے ہیں یہ سب جس کے وہ دریا ہے علیؑ
پنہاں ہے کبھی تو گاہ پیدا ہے علیؑ
ہوتا ہے گماں خدا کا جس پر ہر بار
اللہ اللہ ایسا بندہ ہے علیؑ

رباعی
مولد جو وہاں حکمی قدر سے پایا
کعبے نے شرف علم کے در سے پایا
گودی میں نبیؐ لیے یہ کہتے نکلے
لو ہم نے وصی خدا کے گھر سے پایا

رباعی
کعبے کو ید اللہ نے آباد کیا
بت توڑ کے مصطفےؐ کا دل شاد کیا
اللہ رے جلال اسم اعلائے علیؑ
اصنام کو اس نام نے برباد کیا

رباعی
اب وقت سر دور فرحت اندوزی ہے
ہر دل مصروف جشن نوروزی ہے
ہے آج سے دور شاہیِ شاہِ نجف
یہ رنگ بہار فتح و فیروزی ہے

رباعی
ہر غنچے سے شاخ گل ہے کیوں نذر بکف
ہے روز خلافت شہنشاہ نجف
حیدرؑ ہوئے جانشینِ خاصِ نبوی
ہے آج طلوع نیر برج شرف

رباعی
عرفاں تصدیق حجت حیدرؑ ہے
ایماں نورِ محبت حیدرؑ ہے
دوزخ ہے عداوتِ علیؑ کا بدلہ
فردوس بہارِ الفت حیدرؑ ہے
