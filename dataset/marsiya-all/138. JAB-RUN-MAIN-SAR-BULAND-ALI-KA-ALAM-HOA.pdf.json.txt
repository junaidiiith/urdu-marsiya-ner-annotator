www.emarsiya.com

3

جب رن میں سر بلند علیؑ کا علم ہوا
فوج خدا پہ سایۂ ابر کرم ہوا
چرخ زبر جدی، پئے تسلیم خم ہوا
پنجے پہ سات بار تصدق حشم ہوا
دیکھا نہ تھا کبھی علم، اس نمود کا
دونوں طرف کی فوج میں غل تھا درود کا

 وہ شان اس علم کی وہ عباسؑ کا جلال
نخل زمردی کے تلے تھا، علی کالال
پرچم پہ جان دیتی تھیں پریوں کا تھا یہ حال
غل تھا کہ دوش حور پہ بکھرے ہوئے ہیں باں
ہر لہر آبدار تھی، کوثر کی موج سے
طوبیٰؔ بھی دب گیا تھا نپھریرے کی اوج سے

تھا پنجتن کا نور جو پنجے میں جلوہ گر
اعمے کی پتلیوں میں بھی تھا، روشنی کا گھر
ذرے نثار کرتے تھے اٹھ اٹھ کے اپنا زر
تکتے تھے فوق سے تو ملک تخت سے بشر
الله ری چمک علم بو تراب کی
تار نظر بنی تھی کرن آفتاب کی

قربان احتشام علمدار نام  ور
رُخ پر جلالت شہ مرداں تھی مر بسر
چہرہ تو آفتاب سا اور شیر کی نظر
قبضے میں تیغ، بر میں زرہ، دوش پر سپر
چھایا تھا رعب لشکر ابن زیادؔ پر
غل تھا چڑھے ہیں شیر الٰہی جہاد پر

وہ اوج، وہ جلال، وہ اقبال، وہ حشم
وہ نور، وہ شکوہ، وہ توقیر، وہ کرم
پنجے کی وہ چمک، وہ سرافرازی علم
گرتی تھی برق فوج مخالف پہ دم بہ دم
کیا رفعت نشان سعادت نشان تھی
سائے میں جس نشان کے طوبیٰ کی شان تھی

پنجہ اُٹھا کے ہاتھ یہ کہتا تھا بار بار
عالم میں پنجتن کی بزرگی ہے، آشکار
یہ شش جہت انہیں کے قدم سے ہے برقرار
کیوں ہفتہ دوست ہوتے ہو اے قوم نابکار 
آٹھوں بہشت ملتے ہیں مولا کے نام سے
بیعت کرو حسین علیہ السلام سے

غرفوں سے جھانک جھانک کے بولی ہر ایک حور
صلِ علیٰ، عَلم کی چمک ہے کہ برقِ طور
يارب رہے نگاہِ بد، اس کی ضیا سے دُور
پنجہ ہے یہ کہ ایک جگہ پنجتن کا نور
جلوے ہیں سب محمد و حیدر کی شان کے
قربان اس جواں کے نثار اس نشان کے

آگے کبھی نہ دیکھی تھی، اس حسن کی سپاہ
دنیا بھی خوبیوں کا مرقع ہے، واہ واہ
دیکھیں کسے کسے کہ ہے ایک ایک رشک ماہ
جاتی ہے جس کے رُخ پہ، تو پھرتی نہیں نگاہ
دیکھو انہیں دموں سے ہے رونق زمین کو
چن کر حسین لائے ہیں کس کس حسین کو

شہرہ بہت تھا حسن میں کنعاں کے ماہ کا
قصہ سنا ہوا ہے زلیخا کی چاہ کا
یاں آفتاب کو نہیں یارا نگاہ کا
یوسفؑ ہے ایک ایک جواں، اس سپاہ کا
سنتے تھے ہم کہ عالمِ ایجاد زشت ہے
ایسے چمن کھلے ہیں کہ دنیا بہشت ہے

ہم شکل مصطفے کا ہے کیا حسن کیا جمال
صبح جبیں بھی اور شب گیسو بھی بے مثال
یہ لب، یہ خط، یہ چشم، یہ ابرو، یہ رخ، یہ خال
یا قوت و مشک و نرگس و نجم و مہ و ہلال
اک گل پہ یاں ہزار طرح کی بہار ہے
چہرہ نہ کہیے قدرت پروردگار ہے

لخت دل حسنؑ بھی ہے، کس مرتبہ حسین
جس کے چراغِ حسن سے روشن ہے سب زمیں
یہ زلف مشک بیز، یہ آئینہ جبیں
سرمایۂ خطا و ختن، کائنات چیں
رخ کی بلائیں لیتی ہیں پریاں کھڑی ہوئی
سہرے کی ہر لڑی سے ہیں آنکھیں لڑی ہوئی

نام خدا میں عون و محمد بھی کیا شکیل
اک مہر بے نظیر ہے اک بدر بے عدیل
افروختہ ہیں رخ، یہ شجاعت کی ہے دلیل
ہمت بڑی ہے گو کہ میں عمر میں ابھی قلیل
مثل علی ہیں جنگ و جدل پر تلے ہوئے
دونوں کے نیمچوں کے ہیں ڈورے کھلے ہوئے

عباس نام در بھی عجب سچ کا ہے جوان
نازاں ہے جس کے دوش منور پہ خود نشان
حمزہ کا رعب ، صولت جعفرؔ، علی کی شان
ہاشم کا دل، حسین کا بازو حسن کی جان
کیوں کر نہ عشق ہو شۂ گردوں جناب کو
حاصل ہیں سیکڑوں شرف اس آفتاب کو

اُس مہر کو تو دیکھو یہ ذرے ہیں جس کے سب
سر تاج آسمان و زمیں نور عرش رب
ابر کرم، خدیو عجم، خسرو عرب
عالی ہمم امام امم شاه تشنہ لب
جنباں زبان خشک ہے، ذکر الہٰ میں
گویا کھڑے ہیں، ختم رسل رزمگاہ میں

کیا فوج تھی حسین کی، اس فوج کے نثار
ایک ایک آبروئے عرب فخر روزگار
جرار و دین پناه و نمودار نامدار
لڑکوں میں سبزہ رنگ کوئی، کوئی گل عذار
فوجیں کوئی سماتی تھیں ان کی نگاہ میں؟
وہ سب پلے تھے، بیشۂ شیر الہٰ میں

ایک ایک ملک جرأت و ہمت کا بادشاہ
کیو ان خدم، سپہر حشم، عرش بارگاه
آنکھیں غزالِ رشک، مگر شیر کی نگاہ
وہ رعب چتونوں میں کہ اللہ کی پناہ
دیکھا تو دل کو توڑ کے برچھی نکل گئی
ابرو ذرا جو ہل گئے تلوار چل گئی

وہ اشتیاق جنگ میں لڑکوں کے ولولے
بے تاب تھے کہ، دیکھیے تلوار کب چلے؟
چہرے وہ آفتاب سے، وہ چاند سے گلے
سب فاطمہؑ کی بیٹیوں کی گود کے پلے
اک اک رسول حق کی لحد کا چراغ تھا
جس پر علی نے کی تھی ریاضت وہ باغ تھا

اکبر سے عرض کرتے تھے سینہ سپر کیے
یہ نیمچے نہ لیویں گے دم، بے لہو پیے
گر آج مر گئے تو قیامت تک جیے
صدقے ہوں اس قدم پہ، یہ سر ہیں اسی لیے
آقا کے آگے لطف ہے تیغ آزمائی کا
آج آپ دیکھیے گا تماشا لڑائی کا

بچپن پہ خادمان اولوالعزم کے نہ جائیں
جب چاہیں معرکے میں ہمیں آپ آزمائیں
تن تن کے روکیں برچھیاں، ہنس ہنس کے زخم کھائیں
بجلی گرے تو منھ پہ جھجک کر سپر نہ لائیں
جھپکے پلک کسی سے تو آنکھیں نکالیے
بڑھ کر ہٹیں، جو پانوں تو سر کاٹ ڈالیے

کہتے تھے مسکرا کے یہ زینب کے دونوں لال
کھلتے ہیں خود دلیروں کے جوہر دم جدال
ہر وقت چاہیے، مدد شیر ذوالجلال
نعرے ابھی کریں تو ہلے عرصہ قتال
اتری ہے تیغ جن کے لیے وہ دلیر ہیں
ہم سب کو جانتے ہیں کہ شیروں کے شیر ہیں

یہ چہچہے جو کرتے تھے، باہم وہ گل عذار
شبیرؑ دیکھتے تھے، کنکھیوں سے بار بار
پاس آکے عرض کرتے تھے عباسؑ نامدار
سنتے ہیں آپ کہتے ہیں جو کچھ یہ جاں نثار
جرأت ٹپک رہی ہے ہر اک کے کلام سے
یہ نیمچے رکیں گے، بھلا فوج شام سے

یہ سن یہ زور شور، یہ عمریں یہ آن بان
یہ بھولے بھولے منھ، یہ جواں مردیاں، یہ شان
باتیں رجز سے کم نہیں، اللہ رے خوش بیان
چلتی ہے، ذوالفقار علی کی طرح زبان
کس دبدبے سے کاندھوں پہ نیزے سنبھالے ہیں
گویا چلن لڑائی کا، سب دیکھے بھالے ہیں

زینب کے لاڈلوں کی طرف دیکھیے حضور
مثل عرق ٹپکتا ہے پیشانیوں سے نور
رخ پر جلال شیر خدا کا ہے، سب ظہور
پر تو گلوں کا ہے کہ چمکتی ہے برق طور
دونوں میں صاف حیدر و جعفر کے طور ہیں
اللہ کی پناہ یہ تیور ہی اور ہیں

یہ ذکر تھا کہ بجنے لگا طبل اس طرف
مشکل کشا کی فوج نے باندھی ادھر بھی صف
تیروں نے رُخ کیا سوئے ابن شہ نجف
سینوں کو غازیوں نے اُدھر کر دیا ہدف
تھا بسکہ شوق جنگ ہر اک رشک ماه کو
جوش آگیا وغا کا حسینی سیاہ کو

غصے سے آفتاب ہوئے مہ وشوں کے رنگ
فوجوں پہ جا پڑیں، یہ دلوں کی ہوئی اُمنگ
تن تن کے برچھیاں جو سنبھالیں برائے جنگ
بے چین ہو گئے فرسِ ابلق و سرنگ
پاسِ ادب سے شاہ کے صف بڑھ کے تھم گئی
پٹڑی ہر اک سوار کی گھوڑے پہ جم گئی

تنتا ہوا بڑھا کوئی قبضے کو چوم کے
بھالا کسی نے رکھ لیا کاندھے پہ جھوم کے
بولا کوئی یہ غول ہیں کیا شام و روم کے
ٹکڑے اُڑائیں گے عمرؔ و شمر شوم کے
نامرد ہیں جو آنکھ چراتے ہیں مرد سے
دونوں کو چار کر کے پھریں گے نبرد سے

دو لاکھ سے نظر غازی کی لڑگئی
بل کھا کے رخ پہ زلف کسی کی اکٹر گئی
چتون کسی کی شور دہل سے بگڑ گئی
منھ سرخ ہو گیا شکن ابرو پہ پڑ گئی
نکلا کوئی سمند کو رانوں میں داب کے
غصے سے رہ گیا کوئی ہونٹوں کو چاب کے

بڑھ کر کسی نے تیر ملایا ، کمان سے
نیزہ کوئی ہلانے لگا آن بان سے
نعرہ کسی کا پار ہوا آسمان سے
تلوار کھینچ لی کسی صفدر نے میان سے
ایک شور تھا کہ تلخ کیا ہے حیات کو
لاشوں سے چل کے پاٹ دو نہر فرات کو

سنتے ہی یہ کلام جوانان نام ور
لڑکے الگ کھڑے ہوئے غول اپنا باندھ کر
کہتے تھے نیمچے لیے وہ غیرت قمر
يا رب شکست کوفیوں کو دئے ہمیں ظفر
سر کے نہ پھر وغا میں جو بڑھ کے قدم گڑے
جاکر در یزید پہ اپنا عَلم گڑے

عباس شہ سے کہتے تھے بپھرے ہوئے ہیں شیر
تیر اس طرف سے آچکے اب کس لیے ہے دیر
دو دن کی بھوک پیاس میں ہیں زندگی سے سیر
مولاً غلام سے نہیں رکنے کے یہ دلیر
پاس ادب سے غیظ کو ٹالے ہوتے ہیں یہ
شیر خدا کی گود کے پالے ہوئے ہیں یہ

کس کو ہٹائے کس کو سنبھالے، یہ جان نثار
 مرنے پہ ایک دل ہیں، بہتّر وفا شعار
ہے مصلحت کہ دیجیے اب اذن کارزار
ایسا نہ ہو کہ جا پڑیں شکر پہ ایک بار
برہم ہیں سرکشی پہ سواران شام کی
اکبر کی بات مانتے ہیں نہ غلام کی

جب روکتا ہوں میں انہیں اے آسماں سریہ
کہتے ہیں کیوں امام کی جانب لگائے تیر
باندھے ہے سرکشی پر کمر، لشکر شریر
ہنگام جنگ شیر کے بچے ہوں گوشہ گیر
کسی قہر کی نظر سے لعینوں کو تکتے ہیں
بچوں کو، ہے یہ غیظ کہ آنسو ٹپکتے ہیں

اک اک جری کو تشتۂ جرأت کا جوش ہے
عالم ہے بے خودی کا پہ مرنے کا ہوش ہے
ہر صف میں یا علی ولی کا خروش ہے
کہتے ہیں بار بار کہ سر بارِ دوش ہے
مشتاق ہیں وہ پیاس میں تیغوں کے گھاٹ کے
ڈر ہے کہ مر نہ جائیں، گلے کاٹ کاٹ کے

حسرت سے کی سُوئے رفقا شاہ نے نظر
بولے حبیب نذر کو حاضر ہیں سب کے سر
فرمایا شہ نے ہم بھی ہیں آمادهٔ سفر
اچھا بڑھے جہاد کو ایک ایک نام ور
یہ راہ حق ہے جو قدم آگے بڑھائے گا
دربار مصطفے میں وہی پہلے جائے گا

مژدہ یہ سن کے شاد ہوتے غازیانِ دیں
اک اک دلیر جانے لگا سوئے فوج کیں
جب نعرہ زن ہوئے صفت شیر خشمگیں
تھرائے آسماں کے طبق، ہل گئی زمیں
برپا تھا شور حشر، دلیروں کی حرب سے
فوجیں تو کیا، جہاں تہہ و بالا تھا ضرب سے

اللہ رے جہاد جیب و زہیر قین
گویا بپا تھا معرکۂ خندق و حسنین
جب مرگئے وہ عاشق سلطان مشرقین
مقتل میں پیٹتے ہوئے دوڑے گئے حسین
یوں جا کے روئے ان کے تین پاش پاش پر
جس طرح بھائی روتا ہے بھائی کی لاش پر

خالی ہوا قدیم رفیقوں کا جب پرا
کانپا سپہر، شہ نے، دم سردیوں بھرا
کٹنے لگا عزیزوں کا بھی جب چمن ہرا
گہ روئے آپ، ہاتھ جس جگر پر، کبھی دھرا
لڑکے جو یک بہ یک کئی ہاتھوں سے کھو گئے
ٹکڑے حسن کی طرح کلیجے کے ہو گئے

تھی قہر حق عقیل کے پوتوں کی کارزار
شمشیر حیدری کا نمونہ تھے جن کے وار
عزت عرب کی رکھ گئے جعفر کے یادگار
تھے تین چار شیر کہ جھپٹے سوئے شکار
فتح و ظفر تھی، مثل علی اختیار میں
پنجے میں تھا وہی جسے تاکا ہزار میں

نکلے برادران علمدار صف شکن
دکھلا دیے علیؑ کی لڑائی کے سب چلن
بے سہ تھے مورچوں میں جوانان پیل تن
لاشوں پہ لاشیں گرتی تھیں پڑتا تھا رن پہ رن
آنکھوں میں پھر رہی تھی چمک ذوالفقار کی
عباس داد دیتے تھے ایک ایک وار کی

تھا چھوٹے بھائیوں کے لیے مضطرب جو دل
گہ شہ کے پاس تھے کبھی لشکر کے متصل
نعرہ یہ تھا کہ شیر ہے ماں کا تمہیں بحل
شیرو رکے نہ ہاتھ ، بدن گو ہے مضمحل
یہ وقت آبرو ہے، بڑی جہدو کد کرو
ہاں بھائیو امام کی اپنے مدد کرو

الٹو پروں کو پڑھ کے صفوں کو بچھا کے آؤ
ساحل کے پاس، خون کا دریا بہا کے آؤ
جب باگ اٹھاؤ، فوج کے اُس پار جا کے آؤ
یا مر کے آؤ، یا انہیں رن سے بھگا کے آؤ
ہاں صفدر و نشاں نہ رہے فوج شام کا
بیٹوں کو پاس چاہیے، بابا کے نام کا

رو کر حسین کہتے تھے بھائی سے دم بہ دم
دولت پدر کی لٹتی ہے، اور دیکھتے ہیں ہم
جینے نہ دے گا آہ، ہمیں بھائیوں کا غم
عباس عرض کرتے تھے اے قبلہ امم
اب باپ کی جگہ شہ عالی مقام ہیں
صدقے نہ کس طرح ہوں کہ ہم سے غلام ہیں

بے جاں ہوئے جو راہ خدا میں وہ شیر نر
حضرت ضعیف ہو گئے، خم ہو گئی کمر
ماتم میں تھے کہ موت نے لوٹا حسنؑ کا گھر
اک دم میں قتل ہو گئے دونوں جواں پسر
سب چل بسے نبی وعلی پاس رہ گئے
ستر دو تن میں اکبرؑ و عباسؑ رہ گئے

آیا نظر جو لاشہ نوشاہ نیک خو
اکبرؑ کی چشم تر سے ٹپکنے لگا لہو
کی غیظ کی نظر طرف لشکر عدو
پہلو سے آئے روتے ہوئے شہ کے رو برو
نکلی یہ بات جوش بکا میں زبان سے
قاسمؑ کے ساتھ جائیں گے ہم بھی جہان سے

بچپن سے ہم سے یہ نہ ہوئے تھے کبھی جدا
سوئے تو ایک فرشن پہ کھیلے تو ایک جا
طفلی کا ساتھ چھوٹ گیا، وامصیبتا
مرجاتے ایسا بھائی تو جینے کا لطف کیا
حسرت یہ ہے کہ تیغوں سے تن پاش پاش ہو
پہلو میں ابن عم کے ہماری بھی لاش ہو

شہ نے کہا کہ سچ ہے یہ ایسا ہی ہے الم
خالق جہاں میں بھائی کا بھائی کو دے نہ غم
بازو کا ٹوٹنا اجل آنے سے کیا ہے کم
مرمر کے غم میں بھائی حسنؑ کے جیئے ہیں ہم
تازہ تھا غم پدر کا خوشی دل سے فوت تھی
عباس نامدار، نہ ہوتے تو موت تھی

بھائی کے بعد ان سے ملی لذت حیات
بے کس کے غم گسار تھے یہ، یا خدا کی ذات
خالی نہ پائی مہر و مروت سے کوئی بات
سویا جو میں تو اُن کو کٹی، جاگنے میں رات
صدمے بھلائے دل سے حسن کی جدائی کے
رونے نہیں دیا، مجھے ماتم میں بھائی کے

ہے ان کے اتحاد کا سب سے جد امزا
بیٹے کا لطف، بھائی کا حظ، باپ کا مزا
ملتا ہے بات بات میں ہر دم نیا مزا
اوجھل یہ آنکھ سے ہوں تو جینے کا کیا مزا
قائم رکھے خدا کہ علیؑ کے نشان ہیں
مالک یہی ہیں گھر کے یہی تن کی جان ہیں

قوت جگر کی تم ہو تو یہ بازوؤں کا زور
بچھڑا جو دو میں ایک تو پھر میں کنار گور
ہوتا ہے زخم دل پہ نمک آنسوؤں کا شور
جب پتلیاں جدا ہوں تو چشم بشر ہے کور
تم پہلوؤں میں تھے جو یہ بے کسی سنبھل گیا
پھر خاتمہ ہے جسم سے جب دم نکل گیا

ان سے نشان علی کا ہے، تم سے ہمارا نام
گھر ہٹ گیا نبیؐ کا جو دونوں ہوئے تمام
میت کے دفن کا بھی مقدم ہے انتظام
مرنے کے بعد کوئی تو آئے ہمارے کام
تربت پہ تم سے گل ہوں تو دل باغ باغ ہو
اندھیر ہے جو قبر پدر ہے چراغ ہو

کیجو نہ ذکر ہجر، یہ صدمہ ہے دل خراش
بہر پدر، کرو کفن و گور کی تلاش
ہوگا یہ جسم ظلم کی تیغوں سے پاش پاش
دو شخص، چاہیئے کہ، اٹھائیں ہماری لاش
رونے کو کوئی دوست نہ یاور سرہانے ہو
فرزند پائینتی ہو برادر سرہانے ہو

اکبر نے سن کے باپ سے یہ اشک خوں بہائے
عباس بول اُٹھے، نہ خدا وہ گھڑی دکھائے
ہے زندگی یہی کہ ہمیں پہلے موت آئے
خاک اُس غلام پر کہ، جو آقا کی لاش اٹھائے
دست قوی نہیں نیزہ صمصام کے لیے
پائیں میں کیا یہ ہاتھ اسی کام کے لیے

بس گر پڑا یہ کہہ کے قدم پر وہ با وفا
جھک کر کہا حسین نے بھائی یہ کیا کیا
قاسمؑ کا ذکر کرتے تھے ہم شکل مصطفے
باتیں تو ان سے تھیں، تمہیں کیوں غیظ آگیا
ہم تم تو ساتھ گلشن ہستی سے جائیں گے
اچھا ہماری لاش کو اکبر اٹھائیں گے

اٹھیے قدم سے آپ کی الفت کے میں نثار
غصے میں بھول جاتے ہو بھیا ہمارا پیار
آنکھیں قدم پہ مل کے یہ بولا وہ نام دار
بے اذنِ جنگ، سر نہ اٹھائے گا خاکسار
ایسا نہ ہوں خجل ہوں، رسالتمآب سے
پہلے مروں گا اکبرؑ عالی جناب سے

صدقہ علیؑ کی روح کا، اکبر کو روکیے
دے کر قسم، شبیہ پیمبر کو روکیے
نور نگاہ بانوئے بے پر، کو روکیے
اے افتاب دیں، مہ انور کو روکیے
پہلے رضا ملے تو بہت نیک نام ہوں
آقا یہ شاہزادہ ہے، اور میں غلام ہوں

شہ نے کہا کہ سر تو قدم سے اُٹھائیے
لیجے رضائے جنگ نہ آنسو بہائیے
فرقت میں ہم مریں کہ جئیں خیر جائیے
اپنی سکینہؑ جان سے جاکر مل آئیے
زوجہ کو پیٹتے ہوئے سر دیکھ لیجیے
بچوں کو اور ایک نظر دیکھ لیجیے

عباسؑ شہ کے گرد پھرے اٹھ کے سات بار
بھائی کو گھر میں لے کے چلے شاہ ذی وقار
بولا یہ پیکِ شاطرِ فوج ستم شعار
لو اذن جنگ پاچکے عباس نام دار
خود دیکھ کہ یہ حال پھرا ہوں میں راہ سے
ملنے گئے ہیں خیمے میں ناموس شاہ سے

تھے آگے آگے ہاتھوں سے تھامے کمر امام
نعرہ یہ دم بہ دم تھا کہ اب ہم ہوئے تمام
تیغوں سے گھاٹ روک ٹلو آیا وہ نیک نام
اب معرکہ ہے قہر کا، اے ساکنانِ شام
دیکھو بچے  رہو کہ لڑائی ہے شیر سے
چھوٹے گی مشکلوں میں ترائی دلیر سے

دل ہل گئے سپاہ کے سنتے ہی یہ خبر
وہ کانپے مثال بید، جوانان پر جگر
ہل چل میں اس طرف کے پرے ہو گئے اُدھر
ساحل سے ہٹ کے نہر پکاری کہ الحذر
پیچھے ہٹیں صفیں یہ تلاطم عیاں ہوا
دریا جو پاڑھ پر تھا وہ الٹا رواں ہوا

ٹوٹے وہ مورچے جو بندھے تھے، پۓ جدال
برچھی گری زمیں پہ کسی کی، کسی کی ڈھال
اللہ ری ہیبتِ خلفِ شیر ذوالجلال
کانپی زمیں کھڑے ہوئے رووئیں تنوں کے بال
منھ زرد ہو کے رہ گیا ہر نوجوان کا
دشت نبرد کھیت بنا زعفران کا

تھا شش جہت میں غل کہ یہ ہے روز انقلاب
الٹے گا اس زمیں کا ورق ابن بو تراب
اس شیر پر نہ ہوگی کوئی فوج فتح یاب
بس اب بنائے عالم امکاں ہوئی خراب
حملہ غضب ہے، بازوئے شاہ حجاز کا
لنگر نہ ٹوٹ جائے زمیں کے جہاز کا

ڈر سے ہوا تھی ایک طرف گرد اک طرف
بھرتے تھے خیبریؔ بھی دم سرد اک طرف
سمٹے ہوئے تھے کوفے کے نامرد اک طرف
تھے روسیاہ شام کے سب زرد اک طرف
بھاگے تھے نیزہ باز لڑائی کو چھوڑ کے
ضیغم نکل گئے تھے ترائی کو چھوڑ کے

تھی ابتری سپاہ ضلالت شعار میں
اس صف میں تھی وہ صف، یہ قطار اس قطار میں
سو بار جو لڑے تھے اکیلے ہزار میں
وہ جائے امن ڈھونڈھتے تھے کارزار میں
چہرے تھے زرد خوف سے حیدر کے لال کے
نامرد منھ چھپائے تھے گھونگھٹ میں ڈھال کے

سر کر ہائے فوج مخالف تھے بے حواس
کچھ شمر کے قریب تھے، کچھ تھے عمروؔ کے پاس
سب کا یہ قول تھا کہ ہوئی زندگی سے یاس
ضرب علیؑ ہے ضرب علمدار حق شناس
طاقت سے ہیں بھرے ہوئے بازو دلیر کے
خیبر کشا کا زور ہے، پنجے میں شیر کے

اس فوج میں ہے گو یہ تزلزل یہ انتشار
ہتھیار اُدھر لگاتے ہیں عباس نامدار
مضطر میں بیبیاں شہ والا میں بے قرار
بھائی کے منھ کو دیکھ کے روتے ہیں زار زار
بیٹا کھڑا ہے چاک گریباں کیے ہوئے
روتی ہے سوکھی مشک سکینہؑ لیے ہوئے

منہ دیکھتی ہے باپ کا جب وہ بہ چشم تر
کہتے ہیں یہ اشارے سے سلطان بحر و بر
لٹتا ہے باپ تم کو سکینہ نہیں خبر
جانے نہ دو چچا کو، ہمیں چاہتی ہو گر
آنسو بہا بہا کے نہ پانی کا نام لو
دامن قب کا ننھے سے ہاتھوں سے تمام لو

بھائی کے اضطراب سے زینب کا ہے یہ حال
ڈھلکی ہوئی ہے سر سے ردا اور کھلے ہیں بال
عباس سے یہ کہتی ہے رو کر بہ صد ملال
چھوڑو نہ شہ کو اے اسد کبریا کے لال
کیا کہتے ہو سکینہ سے منھ موڑ موڑ کے
بھیا کدھر چلے مرے بھائی کو چھوڑ کے

دیکھو تو حال سبط رسول فلک اساس
بیٹے کا غم، بھتیجے کا ماتم، ہجوم یاس
ہے کثرت سپاہ میں، تنہا وہ حق شناس
قربان جاؤں، تم تو رہو بے وطن کے پاس
عاشق ہو، دلبر اسد ذوالجلال کے
بازو قوی تمہیں سے ہیں زہرا کے لال کے

عباسؑ کہتے ہیں کہ نہ جاؤں تو کیا کروں
کیوں کر نہ حق امام زماں کا ادا کروں
الٹوں صفیں ہزاروں سے تنہا وغا کروں
یہ سر ہے اس لیے کہ قدم پر خدا کروں
پہونچا ہے فیض، سید خوشخو کے ہاتھ سے
دنیا میں کچھ تو کام ہو بازو کے ہاتھ سے

رخصت طلب ہے شاہ سے اکبر سا لالہ فام
شہزادہ مرنے جائے سلامت رہے غلام
لللہ روکیے نہ اب، اے خواہر امام
وہ امر کیجیے کہ بڑھے جس سے میرا نام
بیکس ہوں، ساتھ ماں نہیں سر پر پدر نہیں
میں آپ کا غلام تو ہوں، گو پسر نہیں

باتیں پرسن کے روتی ہیں زینب جھکا کے سر
تھزارہی ہے زوجہ عباس نام در
چہرہ تو فق ہے، گود میں ہے چاند سا پسر
مانع ہے شرم، روتی ہے منھ پھیر پھیر کر
موقع نہ روکنے کا ہے نے بول سکتی ہے
حضرت کے منھ کو نرگسی آنکھوں سے ملتی ہے

کہتی ہے رو کے، بانوئے عالم سے بار بار
ہم کو تباہ کرتے ہیں، عباس نام دار
ہے لونڈیوں کے باب میں بی بی کو اختیار
کچھ آپ بولتی نہیں، اس وقت میں نثار
کہیے جو روکنے کی کوئی، ان کے راہ ہو
اب عنقریب ہے کہ، مرا گھر تباہ ہو

اکبر کا واسطہ کوئی تدبیر کیجیے
امداد بہر حضرت شبیر کیجیے
کچھ دل کو ہو قرار وہ تقریر کیجیے
پٹکا وہ باندھتے ہیں، نہ تاخیر کیجیے
اک دل ہے میرا اور کئی غم کے تیر ہیں
بی بی میں کیا کروں مرے بچے صغیر ہیں

عباس دیکھتے ہیں، جو زوجہ کا اضطرار
ہوتا ہے تیر غم جگر ناتواں کے پار
روتے ہیں خود، مگر یہ اشارہ ہے بار بار
شوہر کے غم میں یوں کوئی ہوتا ہے بیقرار
آؤ ادب سے دلبر زہرا کے سامنے
روتی ہیں لونڈیاں کہیں آقا کے سامنے

کھولا ہے گوندھے بالوں کو، صاحب یہ کیا؟ یہ کیا؟
پیٹو نہ سر کو روتا ہے فرزند مہ لقا
خیرالنساء کے لال پہ ہوتے ہیں ہم فدا
شادی کا ہے مقام کہ ماتم کی ہے یہ جا
ایذا میں صبر، صاحب ہمت کا کام ہے
میری بھی آبرو ہے تمہارا بھی نام ہے

لو پونچھ ڈالو آنسوؤں کو، بہر ذوالجلال
دیکھو، زیادہ رونے سے ہوگا ہمیں ملال
میری مفارقت کا، نہ کیجو کبھی خیال
قائم تمہارے سر پہ رہے، فاطمہ کا لال
غم چاہیے، اور آہ و بکا چاہیے، تمہیں
شہ کی سلامتی کی دعا چاہیے، تمہیں

صدقے ہیں ابن فاطمہ پر مجھ سے سو غلام
دیکھو نہ روتے دیکھ لیں تم کو کہیں امام
کیا اشک خون بہا کے بگاڑوگی میرا کام
ہم ہاتھ جوڑتے ہیں، یہ ہے صبر کا مقام
پوچھیں حضور گر، کہ تمہیں کیا قبول ہے
صاحب یہ کہیو تم کہ، رنڈاپا قبول ہے

دیکھو کہ گھر میں اور بھی رائڈیں ہیں تین چار
آداب شہ سے چپ ہیں نہیں کوئی بیقرار
رہ جائے بات کرتے ہیں وہ امر ہوشیار
دنیا ہے بے ثبات، زمانہ ہے بے مدار
کیا کیا نہ تفرقے ہوئے ایک ایک آن میں
صاحب سدا کوئی بھی جیا ہے جہان میں

قاسم کو دیکھو، جانب کبرا کرو نگاه
گذری بو شب، تو صبح کو گھر ہو گیا تباہ
دشمن کو بھی دکھائے نہ اللہ ایسا بیاہ
کیا صابرہ ہے، دختر شبیر واہ واہ
سہتے ہیں یوں جہاں میں جفا رانڈ ہونے کی
آواز بھی بھلا کوئی سنتا ہے رونے کی

آفت میں صبر کرتی ہیں اس طرح بیبیاں
ہوتا ہے صابروں کا مصیبت میں امتحان
جل جائے دل، مگر نہ اُٹھے آہ کا دھواں
اُف کیجیے نہ منھ سے جو پہونچے لبوں پہ جاں
چرچا رہے کہ وقت پہ کیا کام کر گئی
چھوٹی بہو علی کا بڑا نام کر گئی

شوہر نے یہ کلام کیے، جب بہ چشم تر
چپ ہو گئی وہ صاحب ہمت جھکا کے سر
ہتیار سچ کے حضرت عباس نام ور
آئے قریب لخت دل سیدالبشر
صدمے سے رنگ سبط نبی زرد ہو گیا
کانپے یہ دست و پاک بدن سرد ہو گیا

جوں جوں قریب آتے تھے عباس نام ور
بے تاب تھے حسین سنبھالے ہوئے جگر
کہتے تھے اضطراب میں، جھک کر ادھر ادھر
جینے نہ دے گا آہ، ہمیں صدمۂ کمر
ہے زیست تلخ فاطمۂ کے نورعین کو
زینب کہاں ہو؟ آکے سنبھالو حسین کو

سب گھر کی بیبیوں سے کہو میرے پاس آئیں
بانو کہاں ہیں، زوجۂ عباس کو بلائیں
گودی میں تشنہ کام سکینہ کو جلد لائیں
کوچ اب جہاں سے ہے، ہمیں سب آکے دیکھ جائیں
یہ جواں سنبھالے گا جس دم مروں گا میں
عباس سے ہر اک کی سفارش کروں گا میں

یہ سن کے ساری بیبیاں آئیں بہ حال زار
بولے قدم پہ جھک کے، یہ عباس نامدار
اے آفتاب عالمیاں، نور کردگار
ہل من مبارزً کا اُدھر غل ہے بار بار
ہیں زرہ پروری کے چلن آفتاب میں
آقا یہ دیر کس لیے خادم کے باب میں

لڑکوں نے معرکہ میں کیسے اپنے اپنے نام
کیا میں غلام خاص، نہیں یا شۂ امام
ایسا دن اور بھی کوئی ہوئے گا یا امام
کس کام کا ، جو آج نہ کام آئے گا غلام
مشکل ہے ایسے وقت میں رکنا، دلیر کا
آخر پسر ہوں، شیر الہی سے شیر کا

ہوتا جو سب سے پہلے خدا خادم جناب
خوش ہوتی خاکسار سے، روح ابو تراب
اب ہوں ہر اک کے آگئے خجالت سے آب آب
زہرا سے بھی حجاب ہے شبیرؑ سے بھی حجاب
اب بھی نہ تیغ و تیر، اگر تن پہ کھاؤں گا
مولا بتائیے کسے پھر منھ دکھاؤں گا

ساتھ آپ کے سہوں گا، نہ گر قتل کی جفا
مجھ سے رسول پاک خوشی ہوں گے یا خفا؟
بیزار کیا نہ ہو گا دل شاہ لافتا
پھر فاطمہ کہیں گی مجھے صاحب وفا؟
مرنے کا حظ نہ جینے کا مطلق مزا رہا
انساں کی آبرو نہ رہی جب، تو کیا رہا

پالا ہے مجھ کو یا شۂ دل گیر آپ نے
کی ہے ہمیشہ پیار سے تقریر آپ نے
بندھوائی ہے کمر سے یہ شمشیر آپ نے
بخشی ہے سب میں عزت و توقیر آپ نے
وقت مدد ہے آج بھی امداد کیجیے
بندہ سمجھ کے اب مجھے آزاد کیجیے

گردن ہلا کے شہ نے کہا آہ کیا کروں؟
مشکل ہے سخت اے مرے اللہ کیا کروں؟
جینے نہ دے گا یہ غم جاں کاہ کیا کروں؟
چھٹتا ہے اب برادر ذی جاہ کیا کروں؟
دم بھر کی زندگی مجھے دشوار ہوگئی
سب تو خفا تھے موت بھی بیزار ہوگئی

غازی نے رکھ دیا قدم شاہ دیں پہ سر
بولے گلے لگا کے شہنشاہ بحر و بر
اے تن کی جان اے سبب قوت جگر
یوں ہے خوشی تو خیر جہاں سے کرو سفر
بھائی نہ ہو تو بھائی کی مٹی خراب ہے
اچھا تمھارا کوچ، میرا پا تراب ہے

روتا ہوا جھکا پئے تسلیم وہ جری
سب روئے مشک دوش مبارک پہ جب دھری
اک آہ سرد زوجہ عباس نے بھری
صدمے سے رنگ زرد تھا اور تن میں تھرتھری
سر سے ردا بھی دوش تلک آکے گر پڑی
بانو کے پاس، خاک پہ غش کھا کے گر پڑی

نکلا وہ شیر خیمے سے باہر علم لیے
مجرے کو آئی فتح، سپاہ حشم لیے
جرأت نے بڑھ کے بوسہ تیغ دو دم لیے
نصرت نے چومے ہاتھ ، ظفر نے قدم لیے
خورشید کا جلال نگاہوں سے گر گیا
اقبال سر کے گرد ہما بن کے پھر گیا

آیا سجا ہوا وہ سمند براق سیر
تھا جو فلک پہ اڑنے کو تیار مثل طیر
ہوتا تھا اس کے ڈر سے غزالوں کا حال غیر
ان میں سپاہ شر اُسے روکے تو یہ بخیر
صرصر قدم کی، گرد کو پاتی نہیں کبھی
ڈھونڈھے بشر، پری نظر آتی نہیں کبھی

وہ زیب و زین زین کی، وہ ساز وہ پھبن
زیور سے جیسے ہوتی ہے آراستہ دلہن
چشم سیاه، دیدہ آہو پہ طعنہ زن
سرعت یہ تھی کہ بھولتے تھے چوکڑی ہرن
جادو تھا معجزہ تھا، پری تھی طلسم تھا
پاکھر نہ تھی زرہ میں تہمتن کا جسم تھا

رکھا قدم رکاب میں حیدر کے لال نے
نعلین پا کو فخر سے چوما ہلال نے
بخشی جو صدر زین کو ضیا، خوش جمال نے
دم کو چنور کیا، فرس بے مثال نے
کس ناز سے، وہ رشک غزال ختن چلا
طاؤس تھا کہ سیر کو سوئے چمن چلا

خوشبو سے ارضِ پاک ریاض جناں بنی
گرد اڑ کے غازۂ رخ لیلی وشاں بنی
جلوے سے راہ دشت بلا، کہکشاں بنی
ذرے نے نجوم، زمیں آسماں بنی
سُم بدر تھے، تو نعل بھی چاروں ہلال تھے
نقش سُم فرس سے، ہزاروں ہلال تھے

وہ دبدبہ، وہ سطوتِ شاہانہ وہ شباب
تھرا رہا تھا جس کی جلالت سے، آفتاب
وہ رعب حق کہ شیر کا زہرہ ہو آب آب
صولت میں فرد، دفتر جرأت میں، انتخاب
تیور میں سارے طور خدا کے ولی کے ہیں
شوکت پکارتی ہے کہ بیٹے علی کے ہیں

پہونچے جو دشت کیں میں اڑاتے ہوئے فرس
گھوڑے کو ہاتھ اُٹھا کے یہ آواز دی کہ بس
دیکھیں صفیں جمی جو چپ و راس و پیش و پس
نعرہ کیا کہ نہر پہ جانے کی ہے، ہوس
روکے گا جو، وہ موت کے پنجے میں آئے گا
ہٹ جاؤ سب کہ شیر ترائی میں جائے گا

روکے ہمیں نکل کے جو طاقت کسی میں ہو
لے تیغ میان سے، جو شجاعت کسی میں ہو
گرمائے رخش کو، جو حرارت کسی میں ہو
آئے ، جو حرب ضرب کی قدرت کسی میں ہو
دو ہاتھ میں علیؑ کے پسر وار پار ہیں
دریا نہیں کہ رک گیا، ہم ذوالفقار ہیں

تم کیا، پہاڑ بیچ میں گر ہو، تو ٹال دیں
شیروں کو ہم ترائی سے باہر نکال دیں
مہلت نہ ایک کو دم جنگ و جدال دیں
پانی تو کیا ہے آگ میں گھوڑے کو ڈال دیں
منھ دیکھتے ہیں جو ہیں نگہبان گھاٹ کے
لے جائیں گھر پہ تیغ سے دریا کو کاٹ کے

سرکش ہیں سب ہماری زبردستوں سے زیر
دادا شجاع باپ الوالعزم، ہم دلیر
جب رن پڑا ہے کر دیے ہیں زخمیوں کے ڈھیر
لائے ہیں جاکے آگ سے پانی، خدا کے شیر
عفریت بھاگتے ہیں، وہ چوٹیں ہماری ہیں
بیر العلم میں کود کے تلواریں ماری ہیں

جرأت جلد میں رہتی ہے نصرت رکاب میں
لیتے ہیں گھاٹ پیر کے تیغوں کی آب میں
لکھے ہوئے ہیں شیروں کے حملے کتاب میں
فصلیں ہیں اپنے زور کی خیبر کے باب میں
ناصر ہیں بادشاہ فلک بارگاہ کے
دفتر الٹ دیے ہیں عرب کی سپاہ کے

بے مشک کے بھرے نہیں آتا ہے چین کب
گرمی میں پیاس سے کئی بچے ہیں جاں بلب
اصغر کی گودیوں میں تڑپتے کٹی ہے شب
کیا وقت ہے حسین کے بچوں پہ ہے غصب
لالے پڑے ہوئے ہیں سکینہ کی جان کے
کانٹے مجھے دکھائے تھے سوکھی زبان کے

عبرت کی یہ جگہ ہے کہ ہم اور سوال آب
سقہ بنے ہیں دیکھ کے بچوں کا اضطراب
اس مشک نے کیا ہمیں عقبی میں کامیاب
اللہ ری آبرو، کہ بہشتی ملا خطاب
شہ سے نشان فوج پیمبر بھی مل گیا
طوبی کے ساتھ چشمہ کوثر بھی مل گیا

یہ ذکر تھا کہ فوج کی جانب سے تیر آئے
نیزے اُٹھا کے شیر کے منھ پر شریر آئے
یہ بھی جھپٹ کے مثل شہ قلعہ گیر آئے
گیتی ہلی غضب میں جناب امیر آئے
گھوڑا اڈا پیروں کو سواروں کے توڑ کے
لپکی صفوں پہ سیف بھی، کاٹھی کو چھوڑ کے

آمد تھی تیغ کی کہ اجل کا پیام تھا
یہ صف اخیر تھی وہ رسالہ تمام تھا
بجلی سا ہر جگہ فرس تیزگام تھا
ششدر تھی موت، چار طرف قتل عام تھا
اس غول پر کبھی تھی کبھی اُس قطار پر
پڑتا تھا ایک تیغ کا سایہ، ہزار پر

وہ تیغ کی چمک وہ تڑپ را ہوار کی
رفرف کی اک شبیہ تو اک ذوالفقار کی
شوکت سوار میں، شہ دلدل سوار کی
حملوں میں شان سب اسدِ کردگار کی
چتون وہی، غضب وہی، بے باکیاں وہی
پھرتی وہی، جھپٹ وہی، چالاکیاں وہی

توڑا یہ مورچہ، یہ صف اُلٹی اُدھر پھرے
تلوار خوں میں آپ پسینے میں تر پھرے
یوں خاک پہ گرا کے لعینوں کے سر پھرے
جیسے شکار کھیلے ہوئے شیر نر پھرے
تھی قہر کی نگاہ، غضب کا جلال تھا
آنکھیں بھی سرخ سرخ تھیں چہرہ بھی لال تھا

منھ پھر گئے سپاہ کے جس سمت رُخ کیا
یاں سے وہاں گئے، اسے مارا اُسے لیا
باقی رہے ہزار میں سو دس میں اک جیا
اللہ رے دم لہو پہ لہو تیغ نے پیا
اس پر بھی تشنگی کو نہ تسکیں ذری ہوئی
گویا تھی آگ پیٹ میں اس کے بھری ہوئی

بے شک تھا ان کا ہاتھ امیر عرب کا ہاتھ
پہونچا وغا میں سو طرف اک تشنہ لب کا ہاتھ
آئی اجل، اٹھا جو کسی بے ادب کا ہاتھ
شیر خدا کے شیر نے مارا غضب کا ہاتھ
بازو پہ آئی تیغ دو دم، شانہ کاٹ کے
پہنچے کو بھی قلم کیا دستانہ کاٹ کے

چلتا تھا مثل برق، یمین ویسار ہاتھ
ڈر ڈر کے جوڑتے تھے، ضلالت شعار ہاتھ
ان کی نہ ایک ضرب نہ اُن کے ہزار ہاتھ
کافی تھے سب کو تیغ دو دستی کے چار ہاتھ
آواز شش جہت میں بگیرد بزن کی تھی
اللہ کا کرم تھا، مدد پنجتن کی تھی

نحره جدا صدائے بگیر و بده جدا
گوشہ کماں سے دور تھے گوشوں سے رہ جدا
بکتر جدا زمین پہ ٹکڑے زره جدا
نیزوں کو دیکھیے تو گرہ سے گرہ جدا
اللہ رے فرق گردن و سر بھی بہم نہ تھے
کشتوں کا ذکر کیا ہے کہ تیغوں میں دم نہ تھے

جس کی طرف نظردم جنگ و جدل پھری
کچھ ہٹ کے تیغ سے اسی جانب اجل پھری
رہواریوں پھرا کہ اشارے میں کل پھری
تلوار بھی گلوں کی طرف، بر محل پھری
ایسے جری سے کس کو مجال مصاف تھی
یوں پھر کے صف کی صف کو جو دیکھا تو صاف تھی


چل پھر کے کاٹتی تھی وہ تلوار ہاتھ پاؤں
ڈر سے بڑھا نہ سکتے تھے خونخوار ہاتھ پاؤں
سر بچ گیا تو ہو گئے، بے کار ہاتھ پاؤں
چمکی گری تو آٹھ ہوئے چار ہاتھ پاؤں
روحیں پکاریں تیغ پھر آئی نکل چلو
بولی اجل اب اٹھ کے تو پنجوں کے بل چلو

نیزے اُدھر قلم تو ادھر برچھیاں قلم
ترکش دو نیم ٹکڑے کمانیںم، نشاں قلم
ہر ہاتھ میں قلم کی طرح استخواں قلم
منھ تیغ کا خراب، سناں کی زباں قلم
جب سن سے آئی سر پہ کسی بد خصال کے
گویا سموم چل گئی پھولوں پہ ڈھال کے

کی جس نے سرکشی وہی فتنہ فرد ہوا
ظالم ہزار میں تھا جو یکیا وہ دو ہوا
افشاں لہو سے شیر کا دست نکو ہوا
ٹھنڈا وہی تھا، جنگ پر سر گرم جو ہوا
تھا خاتمہ سپاہ جہنم مقام کا
شعلے بجھائے دیتا تھا پانی حسام کا

وہ تیغ کھول دیتی تھی لوہے کا بھی حصار
تھا اس کے ہاتھ سے دل چار آئینہ فگار
آری تھیں، منھ پہ تیغوں کے ایسے پڑے تھے وار
خُود اپنے سر پٹکتے تھے گر گر کے بار بار
پانی وہ زہر تھا کہ پیا اور فنا ہوا
ہے آج تک زرہ کا کلیجہ چھنا ہوا

جاتی تھی ہر سرے کی طرف سن کے بار بار
چڑھ کے سوار گرتے تھے تو سن کے بار بار
اڑتی تھی الاماں کی صدا رن سے بار بار
ہرسر کا بار، اترتا تھا گردن سے بار بار
غارت ہوئے تباہ ہوئے بے تزک ہوئے
ضرب گراں جو اُٹھ نہ سکی کیا سبک ہوئے

ثابت رہی نہ ڈھال نہ مغفر، نہ سر بچا
سینے میں دل کو کاٹ گئی گر جگر بچا
دو ٹکڑے ہو گیا وہ اُدھر، جو ادھر بچا
بے زخم کھائے، ایک نہ بیداد گر بچا
تلوار سے کوئی کوئی ڈر سے ہلاک تھا
سالم تھا جس کا جسم، جگر اس کا چاک تھا
  
سر سے کمر میں تھی تو کمر سے تۂ فرس
آفت کا منھ تھا، قہر کا دم خم، ستم کا کس
گشتے تڑپ رہے تھے چپ و راس پیش و پس
دو تھے اگر تو چار ہوئے پانچ تھے تو دس
غل تھا وہی لڑے جسے سر تن پہ بار ہو
آفت بپا ہے کون اجل سے دو چار ہو

غل تھا شرارتوں سے اس آتش زبان کی
پریاں پکارتی تھیں کہ ہو خیر جان کی
دنیا میں شعلہ بار ہے آگ اُس جہان کی
بدلی ہوئی ہے آج ہوا آسمان کی
بجلی خجل ہے نازیہ اس شعلہ خو کے ہیں
بوچھاڑ ہے سروں کی دریڑے  لہو کے ہیں

جب بڑھ کے سن سے صورت تیغ علی چلی
ثابت ہوا کہ ضربت دست ولی چلی
دل پر خفی چلی تو گلوں پر جلی چلی
تن سے نکل کے روح پکاری چلی چلی
دی تیغ نے صدا کہ ارادہ کدھر کا ہے
چلائی موت چل یہی رستا سفر کا ہے

خشکی میں تھی جو آب تو آتش تری میں تھی
ہم نام ذوالفقار علی صفدری میں تھی
تلوار تھی کہ برق، لباس پری میں تھی
بے باک اس لیے تھی کہ دست جری میں تھی
خوں بھی اسے حلال دیت بھی معاف تھی
کاٹا تھا سو گلوں کو مگر پاک صاف تھی

سارے رسالہ دار تباہی میں پڑ گئے
اب منھ کسے دکھائیں کہ چہرے بگڑ گئے
نامی جو تھے جواں قدم اُن کے اکھڑ گئے
بھاگے جو سب، نشاں بھی خجالت سے گڑ گئے
علموں کے پاس ڈھیرے پھریروں کے رن میں تھے
ریتی پہ بیرقیں تھیں کہ مردے کفن میں تھے

پہنے ہوئے تھے جسم میں زہیں جو چست چست
چوٹیں کڑی پڑیں تو ہوئے وہ بھی سخت و سست
خوف اجل سے بھول گئے وعدۂ نخست
ٹوٹی صفوں میں ہاتھ کسی کے نہ تھے درست
اک شور تھا کہ جان گئی اس لڑائی میں
گھوڑے بھگاؤ آگ لگی ہے ترائی میں

مغفر نہ سر کے پاس نہ خنجر کمر کے پاس
بیٹے کے پاس باپ نہ بیٹا پدر کے پاس
قبضے کے پاس تیغ نہ دستہ تبر کے پاس
کڑیاں زرہ کے پاس نہ دامن سپر کے پاس
ابوی نان پر تھی نہ پرچم نشان پر
پیکاں نہ تیر پر تھے نہ چلے کمان پر

نہ وہ علم سیاہ نہ، وہ رو سیاہ تھے
تیغ و سپر بھی پاس نہ تھی، بے پناہ تھے
بے سر تھے وہ جو فوج میں صاحب کلاہ تھے
سب چھاؤنی اجاڑ، محلے تباہ تھے
دکھلا دیا تھا خالق عادل نے قہر کو
گویا غنیم لوٹتا پھرتا تھا شہر کو

بولی سپر سے تیغ کہ تجھ میں پناہ ہے
اس نے کہا کہ بھاگ زمانہ سیاہ ہے
ہر جا پہ تیغ شعلہ فشاں سیدِ راہ ہے
اس معرکہ میں کوہ بھی گھر ہو تو کاہ ہے
جنات ڈر کے ہاتھ سے منھ ڈھانپتے ہیں آج
میں کیا ہوں جبرئیل کے پر کانپتے ہیں آج

ڈر ڈر کے پچھلے پاؤں سپاہ لعیں ہٹی
یہ صف سوئے بیسار وہ سوئے یمیں ہٹی
سر کے جبالِ نہر کہیں سے کہیں ہٹی
دہشت سے آسماں ہوا اونچا زمیں ہٹی
بھا گڑ پڑی کہ ایک سے ایک آگے بڑھ گیا
دریا لہو کا کشتی گردوں پہ چڑھ گیا

اللہ ری جنگ شیر نیستان و کربلا
چونٹی بھی مورچوں میں نہ تھی آدمی تو کیا
پہونچے ترائی میں تو یہ اعدا کو دی صدا
کیوں اب یہ نہر کس کی ہے؟ اے قوم اشقیا
اک آن میں شکست ہزاروں کو دیتے ہیں
دیکھو اسد ترائی کو یوں چھین لیتے ہیں

رستے کھلے ہوتے ہیں کہاں ہے وہ بندوبست
کس نے یہ روم و شام کی فوجوں کو دی شکست؟
کیا ہو گئے ترائی سے وہ سب ہوا پرست؟
کیوں سربلند کون ہے اس وقت کون پست؟
فوجوں میں یوں کسی نے بھی گھوڑے اُڑائے ہیں
دیکھو تو ہم کہاں سے کہاں لڑتے آئے ہیں

دنیا جو اک طرف ہو تو ہم پر ظفر نہ پائے
فاقوں میں شیر بھی ہو مقابل، تو منھ کی کھائے
کس دبدبہ سے، جوہر تیغ علیؑ دکھائے
اب کچھ الم نہیں اجل آئے کہ جان جائے
بس ہم نے گھاٹ چھین لیا مشک بھر چکے
شیروں نے جو زباں سے کہا تھا، وہ کر چکے

لب تشنہ تین دن سے ہیں اور ہے فرات پاس
چاہیں آبھی تو ہاتھ بڑھا کر بجھائیں پیاس
پر زہر ہے بغیر شۂ آسماں اساس
مرتے ہیں آبرو پہ علامانِ حق شناس
آقا کی تشنگی پہ جگر چاک چاک ہے
بے ان کے آب خضر بھی ہووئے تو خاک ہے

فرما کے یہ سمند کو ڈالا فرات میں
گویا خضر اُتر گئے، آب حیات میں
دریا دل ایسا کون ہوا کائنات میں
تسمہ پکڑ کے مشک بھری، ایک بات میں
سیراب جب تلک کہ شۂ بحر و بر نہ ہوں
منظور تھا کہ ہاتھ بھی پانی سے تر نہ ہوں

گرمی سے تشنگی میں کلیجہ تھا آب آب
تڑپا رہا تھا قلب کو موجوں کا پیچ و تاب
آجاتے تھے قریب جو ساغر بکف حباب
کہتا تھا منھ کو پھیر کے، وہ آسمان جناب
عباس آبرو میں تری فرق آئے گا
پانی پیا تو نام وفا ڈوب جائے گا

دریا سے مشک بھر کے جو نکلا وہ نیک نام
اُمڈی سیہ گھٹا کی طرح سب سپاہ شام
یوں ڈوب کر نکلتا تھا وہ آسماں مقام
ظاہر ہو جیسے ابر میں چھپ کر مۂ تمام
موجیں تھیں رودِ نیل کی فوجوں کا دل نہ تھا
پر واہ رے حواس، کہ ابرو پہ بل نہ تھا

چلتی تھی بڑھ کے چار طرف تیغ برق دم
کاندھے میں مشک آب تھی، پنجہ میں تھا علم
دامن سے لگ کے ہاتھ الجھتا تھا دمبدم
کرتا تھا جابجا، تگ و دو اسپ خوش قدم
اُڑ اُڑ کے برچھیوں جو اترتا تھا کھیت میں
گھوڑے کے چاروں پاؤں در آتے تھے ریت میں

گھیرے تھے ایک جان کو دو لاکھ اہل شر
ٹھیرے کہاں قرار کہاں لیں، تھمیں کدھر
چھاتی کے پاس برچھیاں تیغیں قریب سر
پہلو میں اس طرف تو سنانیں، اُدھر تبر
ملتی نہ تھی اماں سپہ تیرہ بخت سے
گوشوں سے تیر چلتے تھے پتھر درخت سے

جب مشک کی طرف کوئی آتا تھا سن سے تیر
کہتے تھے یا حفیظ کبھی گاہ یا قدیر
چلا رہا تھا شمر جفا پیشہ و شریر
جانے نہ پائے لختِ دلِ شاہ قلعہ گیر
رخ اس جری کا خیمہ کی جانب سے موڑ دو
ہاں برچھیوں سے شیر کے سینہ کو توڑ دو

سن کر زبان درازی شمر ستم شعار
عباس مثل شیر جھپٹتے تھے بار بار
تلواریں سیکڑوں تھیں ہزاروں تھے نیزہ دار
توڑی اگر یہ صف تو جمی دوسری قطار
تنہا سنبھالے مشک و علم یا وفا کرے
بلوہ ہو ساری فوج کا جس پر وہ کیا کرے

مشہور ہے کہ ایک پہ بھاری ہیں دو بشر
درپے تھے اک جواں کے لیے لاکھ اہل شر
کھائے ادھر سے زخم جو کی اُس طرف نظر
کس کس کا وار رد کریں دیکھیں کدھر کدھر
جب دم لیا تو سینہ پہ سو تیر چل گئے
پہلو کو توڑ توڑ کے نیزے نکل گئے

سینہ سپر تھے مشک پہ روکے ہوئے تھے ڈھال
لڑنے میں بھی حسین کے بچوں کا تھا خیال
کہتا تھا ڈگمگا گا کے فرس پر وہ خوش خصال
فرزند کو سنبھا لیئے یا شیر ذوالجلال
جاپہونچوں مشک لے کے جو تھوڑی سی راہ ہو
ایسا نہ ہو کہ پیاسوں کی، کشتی تباہ ہو

یہ کہتے تھے کہ ٹوٹ پڑا لشکر کشیر
بس چور ہو گیا پسر شاه قلعہ گیر
آگر لگا میان دو ابرو جو ایک تیر
تیور اگیا علی ولی کا مۂ منیر
چھوٹی جو باگ پاؤں فرس کے بھی رک گئے
پھیلا کے ہاتھ، مشک سکینہ پہ جھک گئے

اب یاں تو خاتمہ ہے سنو اس طرف کا حال
ڈیوڑھی پہ ننگے سر ہے رسول خدا کا لال
غم سے کمر جھکی ہوئی، رخ زرد وجی نڈھال
یہ کرب ہے کہ ہوتا ہے جو وقت انتقال
گر کر اُٹھے، تڑپ کے ادھر سے اُدھر گئے
جب آہ کی تو سب نے یہ جانا کہ مر گئے

فریاد کر کے دل کبھی تھا ما جگر کبھی
پکڑی طناب خیمے کی گہ اور کمر کبھی
گھبرا کے پیارے بھائی کی پوچھی خبر کبھی
روئے پسر کے دوش پہ رکھ رکھ کے سر کبھی
کی آہ سامنے کبھی زہرا کی جائی کے
رو کر کبھی لپٹ گئے بیٹے سے بھائی کے

فرماتے تھے کراہ کے اکبر سے بار بار
شانے دباؤ اے علی اکبر پدر نثار
کیسا یہ درد ہے کہ جگر کو نہیں قرار
بازو کا زور لے گئے، عباس نامدار
واحسرتا کہ بے کس و بے یار ہو گئے
سر پیٹیں کس سے ہاتھ تو بے کار ہو گئے

چلاتے تھے کہ جان برادر بس اب پھر آؤ
پہونچا ہے دم لبوں پہ ہمیں آگے دیکھ جاؤ
بھیا خدا کے واسطے اب برچھیاں نہ کھاؤ
عباس ہم اخیر ہیں، تشریف جلد لاؤ
پیاری تمہاری ننھے سے ہاتھوں کو ملتی ہے
تم کو ڈھونڈھنے کو سکینہ نکلتی ہے

حضرت تو پیٹتے ہیں یہ کہہ کر بہ صد ملال
خیمے میں غش ہے زوجہ عباس خوش خصال
ڈیوڑھی کہ اہل بیت میں سب کھولے سر کے بال
پردے سے منھ نکالے ہیں، اطفال خورد سال
لب ان کے اودے اور ہیں منھ گورے گورے ہیں
آنکھوں میں اشک ہاتھوں میں خالی کٹورے ہیں

کہتے ہیں سب لبوں پہ زبانوں کو پھیر کر
اب پانی لے کے آتے ہیں عباس نام ور
حضرت سے پوچھتی ہے سکینہ بہ چشم تر
میرے چچا کب آئیں گے یا شاہ بحر و بر
کیا میں سفر کروں گی جہاں سے تب آئیں گے
بہلاتے ہیں حسین کہ بی بی اب آئیں گے

گھیرے میں لاکھ ان کو ستمگار ہائے ہائے
مانگو دعا کہ بھائی کو میرے خدا بچائے
وہ کہتی ہے میں پانی سے گذری نہ مشک آئے
ہے ہے بس اب چچا کو مرے کوئی پھیر لائے
رکھتے خدا جہاں میں علی کی نشانی کو
میں کیا کروں گی آگ لگے ایسے پانی کو

یہ ذکر تھا کہ فتح کے باجے بجے اُدھر
تڑپے زمیں پہ گر کے شہنشاہ بحر و بر
چلائے بڑھ کے فوج سے دو چار اہل شر
حضرت کہاں ہیں مر گئے عباس نام ور
کیا کیا چلی میں تیغوں پہ تیغیں لڑائی میں
وہ زخم کھائے شیر پڑا ہے ترائی میں

افشاں ہیں سر کے خون کی چھینٹوں سے سب نشاں
عباس کانپ جاتے تھے جھکتا تھا جب نشاں
نام آوروں نے آج مٹایا، عجب نشاں
کیوں اے حسین کون اُٹھائے گا اب نشاں
لاش ان کی پائمال ہوئی زخم پھٹ گئے
جن میں علیؑ کا زور تھا وہ ہاتھ کٹ گئے

آئی صدا یہ نہر کی جانب سے ایک بار
آقا تمام ہوتا ہے یہ عبد جاں نثار
تن سے نکل کے آنکھوں میں اٹکی ہے جان زار
اب ہے فقط حضور کے آنے کا انتظار
بابا کے ساتھ خلد سے تشریف لائی ہیں
حضرت کی والدہ مرے لینے کو آئی ہیں

شہ دوڑ کر پکارے کہ آتا ہوں بھائی جان
گھر لٹ گیا ہے، خاک اڑاتا ہوں بھائی جان
طاقت بدن میں اب نہیں پاتا ہوں بھائی جان
اک اک قدم پہ ٹھوکریں کھاتا ہوں بھائی جان
دست شکستہ بیٹے کی گردن میں ڈالے ہیں
بھیا ہمیں تو اکبر مہ رو سنبھالے ہیں

دیکھا جو در سے بنت علی نے یہ شہ کا حال
ڈیوڑھی سے نکلی چند قدم کھولے سر کے بال
چلائی کون قتل ہوا اے علیؑ کے لال
مڑ کر کہا حسین نے عباس خوش خصال
دریا پہ فوج شام نے مارا دلیر کو
زينب اجل نے چھین لیا میرے شیر کو

خورشید مشرقین زمانے سے اُٹھ گیا
سید کا نورعین، زمانے سے اُٹھ گیا
وہ عاشق حسین زمانے سے اُٹھ گیا
زینبؑ ہمارا چین، زمانے سے اُٹھ گیا
آتا نہیں قرار، دلِ بے قرار کو
دریا پہ رونے جاتے ہیں خدمت گزار کو

اکبر کو ہاتھ اٹھا کے پکاری، وہ سوگوار
ہے ہے حسین ہو گئے بے یار و غم گسار
ماتم جوان بھائی کا ہے، تم پہ میں نثار
اکبر خدا کے واسطے بابا سے ہوشیار
گرنے لگیں تو حیدرِ صفدر کا نام لو
بیٹا پدر کے ہاتھ کو مضبوط تھام لو

اکبر پدر کو تھامے ہوئے نہر پر جو لائے
غلطاں لہو میں بازوئے سرور کے ہاتھ پائے
چلائے شاہ لاش کدھر ہے کوئی بتائے
فرق آگیا ہماری بصارت میں ہائے ہائے
رولیں گلے لگا کے تن پاش پاش کو
اکبر ہمیں دکھا دو برادر کی لاش کو

اکبر نے شہ کے ہاتھ کو پکڑ کر بہ صد بکا
رکھے چچا کے سینے پہ، اور رو کے یہ کہا
لیجے یہی ہے لاش علمدار با وفا
چلائے جھک کے لاش پہ سلطان کربلا
ٹوٹی ہوئی کمر ہے سنبھالو حسین کو
بھیا ذرا گلے سے لگا لو حسین کو

عباس ہاتھ کٹ گئے شانوں سے ہے غضب
ریتی پہ دو طرف یہ تمہارا لہو ہے سب
لوٹا ہمیں رسول کی اُمت نے بے سبب
بھیا ہماری جان نکلتی ہے تن سے اب
مرجائیں گے جلا دو ہمیں منھ سے بول کر
دو باتیں کر لو بھائی سے آنکھوں کو کھول کر

کیوں خاک پر دھرے ہو یہ رخسار خوں میں تر
آؤ ہم اپنے زانو پہ رکھیں تمہارا سر
لیتے ہو کیوں کراہ کے کروٹ اِدھر اُدھر
ثابت ہوا کہ جلد ہے دنیا سے اب سفر
ہے ہے دلیل مرگ ہے، لکنت زبان کی
ہچکی نہیں یہ جسم سے رخصت ہے جان کی

غش میں سنی جو گر یۂ شبیر کی صدا
چونکے تڑپ کے حضرت عباس باوفا
آہستہ کی یہ عرض کہ اے سبط مصطفا
اس پیار کے نثار اس الطاف کے فدا
زیبا ہے نکلے جان اگر پیشوائی کو
گویا رسول آئے ہیں مشکل کشائی کو

یہ کہہ کے روئے شہ کی طرف کی نظر بہ غور
جھک کر پکارے شاہ کہ بھیا کہو کچھ اور
تڑپا قدم پہ شہ کے وہ مقتول ظلم وجور
لیں ہچکیاں بگڑنے لگے تیوروں کے طور
پتھرا کے چشم اشک فشاں بند ہوگئی
تھرائے دونوں ہونٹھ، زباں بند ہوگئی

اکبر نے عرض کی کہ چچا جان مر گئے
جھک کر پکارے شاہ کے بھیا کدھر گئے
منھ تو اٹھاؤ خاک سے رخسار بھر گئے
واحسر تا حسین کو بے آس کر گئے
اب کون دے گا دُکھ میں نبی کے پسر کا ساتھ
دم بھر میں تم نے چھوڑ دیا عمر بھر کا ساتھ

ہاں روؤ منو یہ بکا کا مقام ہے
تم میں شریک روح رسول انام ہے
اب رخصت حسین علیہ السالام ہے
تاریخ آٹھویں ہے محرم تمام ہے
موت آئی تو شریکِ عزا کون ہوئے گا؟
جو سال بھر جیے گا وہ پھر شہ کو روئے گا

آگے تمہارے مرتے جو عباس با وفا
پرسا نہ دیتے سبط رسول خدا ہو کیا
تم سب کو دیکھتے ہیں شہنشاہ کربلا
زہرا بھی ننگے سر ہیں قیامت کرو بپا
سمجھو شریک بزم شہ مشرقین کو
دے لو جوان بھائی کا پرسا حسین کو

پیٹو سروں کو ہوتا ہے اب مرثیہ تمام
لپٹو ضریح پاک سے کہہ کہہ کے یا امام
رخصت طلب ہے باپ سے اکبر سلالہ فام
خاموش ہیں حسینؑ نہیں کرتے کچھ کلام
مقتول ظلم وجو رہے اب رن میں فاطمہؑ
ہوتا ہے پنجتن میں کوئی دم میں خاطمہ

بس اے انیسؔ روک لے اب خامہ کی عناں
یہ غم ہے جاں گزا نہ کبھی ہوئے گا بیاں
آنکھوں سے سامعین کے بھی اشک ہیں رواں
خالق سے عرض کر کہ اے خلاق انس و جاں
آنکھوں سے مس کروں میں مزار بتول کو
دکھلا دے جلد مرقدِ سبط رسول کو

