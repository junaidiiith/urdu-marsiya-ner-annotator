www.emarsiya.com
جلد دوم

جب رات عبادت میں بسر کی شہ دیں نے
سجدوں میں مہم عشق کی سر کی شہ دیں نے
دیکھا جو سپیدی کو سحر کی شہِ دیں نے
مڑکر رُخِ اکبرؑ پہ نظر کی شہِ دیں نے
فرمایا سحر قتل کی ظاہر ہوئی بیٹا
لو اٹھ کے اذاں دو کہ شب آخر ہوئی بیٹا

سجدوں سے نمازوں سے یہ رخصت کی سحر ہے
رونے کی تذلل کی عبادت کی سحر ہے
پیارے یہ سحر رنج و مصیبت کی سحر ہے
عاشور محرم ہے شہادت کی سحر ہے
لٹنے کا تباہی کا پریشانی کا دن ہے
اولاد پیمبرؐ کی یہ قربانی کا دن ہے

دنیا میں ازل سے سحر ایسی نہیں آئی
یہ صبح دکھائے گی بھرے گھر کی صفائی
دولت نہ رہے گی نہ بضاعت نہ کمائی
بیٹے سے جدا ہوگا پدر بھائی سے بھائی
آج احمدؐ و حیدرؑ کے گریبان پھٹیں گے
اٹھارہ نبی فاطمہ کے حلق کہیں گے

بندہ وہی جو دکھ میں رہے صابر و شاکر
اک جان ہے موجود ہے اک سر ہے سو حاضر
بہتر ہے اُٹھے جتنا سبک بار مسافر
یہ مرحلۂ عمر کی ہے منزل آخر
خلقت تمہیں سرپیٹ کے روئے گی جہاں میں
اب صبح کوئی ہم کو نہوئے گی جہاں میں

جو اہل حرم پردۂ عصمت میں ہیں مشہور
کُھل جائیں گے انبوہ میں اُن کے سر پُر نور
مسکن سے نئی رانڈ نہ نکلے یہ ہے دستور
ان رانڈوں کا خیمہ بھی جلا دیں گے یہ مقہور
غش ہوگی کبھی اور کبھی اشتر سے گرے گی
زہرا کی بہو شام میں سر ننگے پھرے گی

مرتا ہے پدر جس کا اُسے دیتے ہیں پُرسا
ہوئے گی یتیموں پہ مرے قید کی ایذا
آزاد میں عابدؑ یہ ستم ہوئیں گے کیا کیا
لیجائیں گے تا شام اسے کانٹوں پہ اعدا
اک حشر بپا تحت میں اور فوق میں ہوگا
بیڑی میں قدم ہوں گے گلا طوق میں ہوگا

یہ کہہ کے بڑھے ہر تمیم شہِ صفدرؑ
جنگل میں اذاں دینے لگا دلبر سرور
وہ صوت حسنؑ اور وہ خوش الحانیٔ اکبر
ہر شخص کو یاد آگئی آواز پیمبرؐ
ہر نخل کو اک وجد تھا اس ظلم کے بن میں
تھا بلبل حق گو کہ چہکتا تھا چمن میں

اکبرؑ کی صدا سنتے ہی زینبؐ یہ پکاری
تا حشرر ہے خلق میں آواز تمھاری
قربان موذن کے نمازی کے میں واری
قائم یہ جماعت رہے یا حضرت باری
ہر شام یوں ہی طاعت معبود ادا ہو
ہر صبح کو اس دین کے ڈنکے کی صدا ہو

آگے تھے عبا اوڑھے ہوئے شاہ حجازی
پیچھے تھے صفیں باندھے ہوئے سارے نمازی
ابرار جہاں فخر زماں صفدر و غازی
تھی اُن پہ خدا کی نظر بنده نوازی
دنیا میں یہ رہتے نہ کبھی ہوں گے کسی کے
معراج بھی تھی ساتھ حسینؑ ابن علیؑ کے

وہ چاند سے چہرے وہ سپید اُن کی عبائیں
وہ خشک زبانوں پہ اثر دار دعائیں
لہجے وہ عرب کے وہ خوش انداز صدائیں
مشتاق تھیں حوریں کہ یہ جلدی ادھر آئیں
اک جوش محبت انہیں دکھلاتا تھا کوثر
کیا سب کی ملاقات پہ لہراتا تھا کوثر

تسبیح و وظائف سے ہوئی جب کہ فراغت
حضرت نے پڑھی اٹھ کے محمدؐ کی زیارت
بس ہو گئی اک مجلس ماتم وہ جماعت
فرما کے یہ ان سب سے گئے خیمہ میں حضرت
باہر علم فوج خدا لاتے ہیں جلدی
سب لوگ مسلح ہوں کہ ہم آتے ہیں جلدی

یاں لشکر اسلام سلح ہوا سارا
واں کفر کی فوجیں ہوئیں میداں میں صف آرا
تھا رانڈوں کے حلقے میں یداللہ کا پیارا
چلاتی تھیں سب ہائے مدد گار ہمارا
پہلو سے پدر کے نہ سرکتی تھی سکینہ
لپٹی ہوئی دامن سے بلکتی تھی سکینہ

رخصت ہوئے رانڈوں سے جو شبیرؑ بصد یاس
کاندھے پہ علم رکھ کے بڑھے حضرت عباسؑ
سولا کے جگر بند مسلح تھے چپ و راس
وہ رنگ دو گلدستہ شبیر کی بُو باس
ڈوبا تھا بدن عطر میں ایک ایک حسیں کا
پردہ جو اٹھا کھل گیا در خلد بریں کا

گھوڑوں کو اُڑاتے ہوئے پہونچے جو وہ صفدر
تھرا گیا مقتل میں ستمگاروں کا لشکر
ہر چند وہ دو لاکھ جواں تھے یہ بہتّر
تھا رعب حق ایسا کہ صفیں ہو گئیں ابتر
اس فوج کا مالک پسر شاہ نجف تھا
کثرت تو ادھر تھی پہ خدا ان کی طرف تھا

چلوں سے ملاتے تھے جو ناوک قدر انداز
ہنستے تھے ادھر چھاتیاں تانے ہوئے جانباز
تھا عشق جگر گوشۂ زہرا پہ انہیں ناز
غل تھا کہ نہ ہے فوج زہے شاہ سر افراز
پہلو سے جدا سرور نامی کے نہ ہوں گے
باہر کبھی حلقے سے غلامی کے نہ ہوں گے

ناگاہ جفا کشیوں کی جانب سے چلے تیر
شہ کے رفقا ہو گئے سب دست بہ شمشیر
گھبرا کے بڑھے چند قدم حضرت شبیرؑ
فرمایا کہ کیا ظلم ہے اے فرقہ بے پیر
للہ کرو پاس رسولؐ عربی کا
آخر میں نواسا ہوں تمہارے ہی نبی کا

مہماں کو لگاتا ہے کوئی تیر بتا دو
سر زد ہوئی ہے کون سی تقصیر بتا دو
کس امر پہ مجرم ہوا شبیرؑ بتا دو
شر رفع ہو ایسی کوئی تدبیر بتا دو
روئے گی اگر بنت نبی عرش ہلے گا
بربادی سادات سے کیا تم کو ملے گا

بے کس جو ہیں چین اہلِ جہاں دیتے ہیں اُس کو
گھر چھوڑ کے جو آئے مکاں دیتے ہیں اُس کو
لب تشنہ جو ہو آب روال دیتے ہیں اس کو
طالب جو اماں کا ہو اماں دیتے ہیں اُس کو
مہمان سے یوں ترک مروت نہیں کرتے
تم لوگ تو خالی بھی محبت نہیں کرتے

کھانے کا نہ خواہاں ہوں نہ پانی کا طلبگار
کیا وجہ جو تم سب ہو مرے درپئے آزار
یہ اُس پہ تعدی جو بلا میں ہوں گرفتار
حاجی بھی ہوں اور قبر نبیؐ کا بھی ہوں زوار
ماتم ہے بپا آل رسول مدنی میں
پانی کو ترستا ہوں غریب الوطنی میں

بچوں کے تڑپنے کو گوارا کیا میں نے
اس گرمی میں دریا سے کنارہ کیا میں نے
دکھ درد میں کیا پاس تمہارا کیا میں نے
کچھ اپنے نہ آرام کا چارہ کیا میں نے
صابر ہوں نظر جانب دریا نہیں کرتا
دو روز کا پیاسا ہوں پہ شکوا نہیں کرتا

یہ سن کے پکارا پسر سعد جفا کار
بے سود یہ تقریر ہے یا سید ابرار
ہم حکم سے حاکم کے نہیں پھرنے کے زنہار
بیعت نہیں منظور تو پھر لیجئے تلوار
جلادوں سے خواہانِ اماں قبلۂ دیں ہیں
اس جنگ میں یا ہم نہیں یا آپ نہیں ہیں

حضرت نے کہا خیر خوشی جس میں تمہاری
کچھ جنگ سے فرزند پیمبر نہیں عاری
ہاں بے کس و بے پر تو ہوں اے فرقہ ناری
پر لے گا مرے خون کا عوض حضرت باری
اللہ نے چاہا تو کبھی شاد نہ ہو گے
بستی کو مری لوٹ کے آباد نہ ہو گے

اعدا سے یہ کہہ کہ جو پھرے سید خوش خو
تھرا گئے مظلومی حضرت پہ جفا جو
یوں تو نہ رہا دل پہ کسی شخص کا قابو
آنکھوں سے مگر حُرؑ کی ٹپکنے لگے آنسو
منھ بھائی کا تکتا تھا کبھی گاہ پسر کا
بسمل کا جو عالم ہو وہ نقشہ تھا جگر کا

کانپا جو کئی بار وہ مولا کا فدائی
ثابت ہوا بیٹے پہ کہ سردی سے تپ آئی
بڑھ کر کہا بھائی نے یہ کیا حال ہے بھائی
تب حر جری نے اُسے یہ بات سنائی
سید پہ جفا ہوتی ہے مرجانے کی جا ہے
یہ خوف جہنم سے بدن کانپ رہا ہے

شہزادۂ کونین ہے وہ صاحب توقیر
بے جرم نبیؐ زادے کے در پے ہیں یہ بے پیر
بے کس کے لئے تیز ہیں تیغ و تبر و تیر
کس طرح بچالوں کوئی بنتی نہیں تدبیر
دو روز سے خاصان خدا تشنہ گلو ہیں
مظلوم کی اک جان ہے اور لاکھ عدو ہیں

لڑتا ہوں تو بربادی عقبی ہے سرا سر
قتل پسر فاطمہ ہے قتل پیمبر
دشمن ہو یذید ستم آرا نہ لڑوں گر
بچے ہوں مصیبت میں گرفتار لٹے گھر
سب خوش ہیں مری جان یہ دو دن سے بنی ہے
مر جاؤں گلا کاٹ کے یہ دل میں ٹھنی ہے

کیا تھی یہی قسمت کہ ہوئے کس کے نمک خوار
اللہ کے محبوب کا دشمن ہے جو غدار
کچھ تم نہیں سر جائے کو تاراج ہو گھر بار
حق جس کی طرف ہے میں اسی کا ہوں طلبگار
ہوں قول کا صادق جو کہا ہے وہ کروں گا
فرزند پیمبر کی رفاقت میں مروں گا


چہرہ مرا دفتر میں شہیدوں کے لکہا ہے
بہکا ہوں مگر ابن علیؑ راہ نما ہے
تم بھی جو نہ دو ساتھ تو پروا مجھے کیا ہے
ہر شخص کے اعمال جدا قبر جدا ہے
سب جیتے ہی جی تک ہیں سوال نبیؐ کے
تربت میں کوئی کام نہ آئے گا کسی کے

بیٹے نے کہا آپ کو منظور ہے پھر کیا
بولا حُر دیں دار کہ خوشنودی زہرا
ساتھ اُس کا میں دوں گا کہ جو ہے بے کس و تنہا
فرزند نبی نور خدا سید بطحا
یاں کفر ہے ایمان کی اُدھر جلوہ گری ہے
تھوڑوں کا جو دے ساتھ وغا میں وہ جری ہے

بیٹے نے کہا شہ کی غلامی ہے شہادت
آنکھوں سے چلیں گے کہ یہ ہے عین عبادت
بھائی نے کہا کفر ہے حاکم کی اطاعت
کچھ ڈر نہیں میں آج سے کی ترک رفاقت
مظلوم سے دو روز کے پیاسے سے لڑیں ہم
کیا خوب محمدؐ کے نواسے سے لڑیں ہم

سو سر ہوں تو زہرا کے جگر بند پہ واریں
سو بیٹوں کو صدقے شہ والا پہ اُتاریں
سو بار جیں مر کے تو بہت کو نہ ہاریں
دنیا کے لئے بندہ مقبول کو ماریں
ہمراہی غدار و بد افعال پہ لعنت
دیں کھو کے جو ہاتھ آئے تو اس مال پہ لعنت

عبد حُر غازی نے کہا تول کے شمشیر
گر لاکھ ہوں جانیں تو نثار سر شبیرؑ
دنیا میں نہ ہوگا عمر سعد ما بے پیر
کیئے تو کروں اس کے مٹا دینے کی تدبیر
حافظ ہے خدا زور سے تلوار کے چلیے
اس فوج میں چلیے تو اسے مار کے چلیے

حر نے کہا احسنت مرے عبد وفادار
آزاد ہے دوزخ سے غلام شہ ابرار
تعجیل مناسب نہیں اسے صفدر جرار
بے توبہ ابھی تو ترا آقا ہے گناہ گار
پاک اپنے گناہوں سے جو ہولیں تو لڑیں گے
پھراگ بھی ہوئے گی تو ہم کود پڑیں گے

یہ کہہ سکے گیا پاس عمر کے وہ دلاور
پوچھا ترا کیا قصد ہے اے مالک لشکر
بولا وہ لعیں دست نجس پھیر کے منھ
منظور ہے تارا جی گلزار پیمبر
کھولوں گا کمر لوٹ کے گھر سبط نبیؐ کا
بچہ بھی نہ چھوڑوں گا حسینؑ ابن علیؑ کا

ہیں جمع پئے دعوت فرزند پیمبر
یہ تیر یہ نیزے یہ تبر اور یہ خنجر
بچ کر مرے ہاتھوں سے کہاں جائیں گے سرور
پنجے میں ہے شیروں کے یہ سادات کا لشکر
دوڑاؤں گا گھوڑے حسد شاہ اُمم پر
چادر نہیں رہنے کی سراہل حرم پر

تھرا کے کہا حُر نے کہ ڈر قہر خدا سے
بس بس کہیں بجلی نہ گرے تجھ پہ سما سے
باز آستم و ظلم و تعدی و جفا سے
کیا وجہ عداوت کی غریب الغربا سے
شہزادوں سے اپنے کہیں دیں دار لڑے ہیں
سادات ہیں یہ ان کے حق اُمت پہ بڑے ہیں

چھوڑا ہے پیمبر نے امانت انہیں ہم میں
روتے گئے دنیا سے بنی آل کے غم میں
الله ترحم میں خوشی ہے کہ ستم میں
پشے کے ستانے کا نہیں حکم حرم میں
سادات کے بدخواہ نہ پھولے پھلیں گے
چھد جائے گا دل کس کا جو تیرا نیہ چلیں گے

بس زرد ہوا سن کے یہ باتیں وہ سیہ رو
بولا کہ مجھے کہتا ہے مردود خدا تو
میں خوب سمجھتا ہوں ہر اک بات کا پہلو
اللہ یہ اوصاف یہ مدح شہ خوش خو
جابر ہے یزید اس کا بھی کچھ خوف نہیں ہے
ہیں لوگ رسالے کے کہیں آپ کہیں ہے

صالح ہو کہ طالع ہو کسی سے ہمیں کیا کام
طالب ہیں کہ ہاتھ آئے زرد خلعت و انعام
مٹ جائے گا دفتر سے شجاعوں کے ترا نام
سکتے میں ہے سن کر تری باتیں سپہِ شام
فرقہ یہ پیادوں کا ہے آفت نہ بپا ہو
ڈنکا ابھی لشکر میں جو ہو جائے تو کیا ہو

برسوں سے ہے تو شام کے حاکم کا نمک خوار
سرکار کا جو حکم مناسب نہیں تکرار
مانا کہ حسینؑ ابن علیؑ ہیں شہ ابرار
آپڑتی ہے جب بات تو ہٹتے نہیں جرار
جنگ اُحد و بدر میں کیا کھیت پڑے ہیں
وہ کون تھے آخر جو پیمبر سے لڑے ہیں

حُر نے کہا اب مجھ کو کسی کا نہیں کچھ دھیان
سید پہ مرا ہاتھ اُٹھے یہ نہیں امکان
زہرا کے جگہ بند پہ صدقے ہے مری جان
گھر شام میں لٹ جائے یہ ضائع نہ ہو ایمان
جنت ہے گھر اس کا جو غلام شہِ دیں ہے
لیتا ہوں وہ دولت کہ فنا جس کو نہیں ہے

شیطاں تجھے سننے نہیں دیتا مری تقریر
بینا ہے وہ سوجھے جسے انجام کی تدبیر
دوزخ ہے یہ منصب تو جہنم ہے یہ جاگیر
کھوتا ہے دو عالم سے تجھے حاکم بے پیر
گر سبط پیمبر پہ ترا زور چلے گا
تو تابہ ابد نار جہنم میں جلے گا

بے لعن نہ لے گا کوئی دنیا میں ترا نام
کام آئے گا خلعت یہ پس از مرگ نہ انعام
بربادی عقبیٰ ہے اس آغاز کا انجام
بے کس کو ستاکر کبھی پائے گا نہ آرام
ناشاد دل آزردۂ و مغموم رہے گا
دنیا کی تمتع سے بھی محروم رہے گا

بیٹے نے کہا حر سے کہ اب خلد میں چلیئے
ہوتی ہے بس اب دیر جہنم سے نکلے
آنکھیں قدم قبلہ کونین پہ ملیے
چل کر چمن فاطمہ میں پھولیے پھلیے
سامع سخن حق کا یہ مردود نہ ہوگا
جاہل کو نصیحت سے کبھی سود نہ ہو گا

بھائی نے کہا تول کے شمشیر شرر بار
ہاں جہل مرکب میں سیہ رو ہے گرفتار
یہ پند بھی بے جا ہے نصیحت بھی ہے بیکار
عقبی سے غرض کیا سگِ دنیا ہے یہ غدار
مد خواہ جگر بند رسولؐ مدنی ہے
یہ دشمن دیں قابل گردن زدنی ہے

چلایا قریب آ کے غلام حُر غازی
عوعو یوں ہی کرتا ہے یہ سگ چھیڑیے نازی
ہم دوست ہیں یہ دشمن سلطان حجازی
ان آنکھوں نے دیکھی ہے بہت شعبدہ بازی
مخوس نے بدنام کیا قوم عرب کو
اس یوم کے سایہ سے حذر چاہئیے سب کو

تھے چار جواں ہاتھ میں تولے ہوئے شمشیر
سنتا رہا چپکا سخن سخت وہ بے پیر
نعرہ کیا شیروں نے کہ یا حضرت شبیرؑ
سیدھے کئے گھوڑے کہ کسانوں سے چلے تیر
چاروں کے فرس بھر کے طرارے نکل آئے
بدلی سے چکتے ہوئے تارے نکل آئے

اسلام کی سرحد میں جو پہونچے وہ نکو کار
رہواروں پہ چاروں نے رکھے کھول کے ہتھیار
بس باندھ کے ہاتھوں کو پکارا حر دیندار
یا عقدہ کشا یا شہ دیں یا شہ ابرار
کشتی ترے مجرم کی تباہی میں پڑی ہے
اسے نوحؔ غریباں یہ حمایت کی گھڑی ہے

مشہور دو عالم ہے تری ہمت عالی
سائل ترے در سے کوئی جاتا نہیں خالی
سر پر ہے گناہوں کی بلا چرخ نے ڈالی
توبہ کے لئے آیا ہوں اے خلق کے والی
انصار نہیں قوم قبیلہ نہیں رکھتا
میں تیرے سوا اور وسیلہ نہیں رکھتا

مولا ستم لشکر اظلم سے بچائے
انبوہ جنودِ الم و غم سے بچائے
آقا غضب خالق عالم سے بچائے
اے مالک فردوس جہنم سے بچائے
یہ اہل جفا دشمن شاہ مدنی ہیں
ان سب میں ہمیں پانچ جواں پنجتنی ہیں

اے خلق کے سردر ترا احسان ہے مجھ پر
اے خاصۂ داور ترا احسان ہے مجھ پر
اے سبط پیمبرؐ ترا احسان ہے مجھ پر
اے مالک کوثر ترا احسان ہے مجھے پر
اس دن بھی کرم قبلۂ عالم نے کیا تھا
میں وہ ہوں کہ پانی جسے حضرت نے دیا تھا

حضرت سے جو رخصت کو غلام آیا تھا اس رات
فرمایا تھا مولا نے بہ صد لطف و مدارات
باغی ہے اگر زیست تو پھر ہوگی ملاقات
اے مخبر صادق مجھے بھولی نہیں وہ بات
کیا وجہ جو خادم پہ تلطف نہیں ہوتا
وعدے میں کریموں کے تخلف نہیں ہوتا

ارشاد ہوا تھا مرے رونے پہ کہ بھائی
پھر بعد ملاقات نہ ہوئے گی جدائی
حضرت کی دُعاواں سے یہاں تک مجھے لائی
کر دیجے بندھے ہاتھوں کی اب عقدہ کشائی
ہر چند گنہ ریگ بیاباں سے سوا ہیں
پر آپ حمایت پہ جو آجائیں تو کیا ہیں

حضرت نے سنا حُر کا جو یہ نالۂ جاں کاه
خود ہاتھوں کو پھیلا کے پکارے شہِ ذی جاہ
آ اے مرے ہمدرد مددگار ہوا خواہ
بھائی میں بڑی دیر سے تکتا تھا تری راہ
استادہ ہے کیوں دور تردّد تجھے کیا ہے
پہلو میں جگہ ہے مرے دل میں تری چاہے

جس حال میں ہو آ کہ مرا گھر ترا گھر ہے
ماتم کدهٔ آل پیمبرؐ ترا گھر ہے
کا شانۂ محنت دل حیدرؑ ترا گھر ہے
حبت میں مرے گھر کے برابر ترا
فیاض میں صادق ہیں سخی ابن سخی ہیں
مہماں تمہیں پیارا ہے کہ ہم آلِ نبیؐ ہیں

زندہ ہے جو مرتا ہے محبت میں ہماری
سب اجر ہے طاعت کا اطاعت میں ہماری
عضو و کرم درحم ہے طینت میں ہماری
بگڑا بھی سنور جاتا ہے صحبت میں ہماری
دشمن سے دل صاف میں کینہ نہیں رکھتے
کچھ جس میں کدورت ہے وہ سینہ نہیں رکھتے

اکبرؑ سے اشارہ کیا مہمان کو لاؤ
عباسؑ سے فرمایا کہ تم لینے کو جاؤ
حیدرؑ کے نواسے ہیں کدھر اُن کو بلاؤ
قاسمؑ سے کہا خلق حسن اس کو دکھاؤ
اس گھر کا کرم خلق میں مشہور ہے پیارو
مہمان کے لے آنے کا دستور ہے پیارو

ارشاد پدر سن کے بڑھے فوج سے اکبرؑ
ہمراہ ہوئے ماد نبی ہاشم و صفدر
قاسمؑ بھی چلے اسپ صبادم سے اُتر کر
لینے کو پیادہ گئے زینبؑ کے بھی دلبر
ہنستے ہوئے نزدیک جو وہ گلبدن آئے
سمجھا وہ کہ لینے کو مرے پنجتن آے

پانچوں کے قدم چوم کے بولا وہ دلاور
شہزادو گہگا رہے یہ بندہ احقر
چھاتی سے لگا کر اسے بولے علیؑ اکبرؑ
گھبرانہ عطا پوش خطا پوش ہیں سرور
یہ عین عنایت ہے قسم ہم کو خدا کی
آنکھیں ترکی جانب ہیں امام دوسرا کی

عباسؑ نے فرمایا کہ اے حُرِ وفادار
تو اُن کے کرم سے ابھی واقف نہیں زنہار
اللہ کی سرکار کے ہیں مالک و مختار
بخشائیں ابھی تجھ سے اگر سو ہوں گہنگار
ممکن ہے کہ وہ دوست کو غمناک کریں گے
دم بھر میں گناہوں سے تجھے پاک کریں گے

اکبرؑ نے لیا ہاتھ میں دست حُر ذٰی جاہ
عباسؑ نے خود فرق پہ کھولا علم شاہ
قاسمؑ تھے برادرکے برابر صفت ماہ
زینبؑ کے پسر دونوں چلے بیٹے کے ہمراہ
اکرام سے توقیر سے تعظیم سے لائے
مہماں کو بڑی عزت و تکریمہ سے لائے

احسنت کی آئی جو صدا چار طرف سے
حضرت بھی بڑھے چند قدم فوج کی صف سے
ممتاز ہوا قرب شہِ دیں کے شرف سے
لپٹا قدم لخت دل شاہ نجف سے
زر دی جو کئی رنگ سرور آ گیا منھ پر
نعلین پہ سر رکھتے ہی نور آ گیا منھ پر

چھاتی سے لگا کر اسے بولے شہ والا
اب خوف ہے کیا دل ہے ترا کیوں تہ و بالا
خالق نے تجھے کفر کی ظلمت سے نکالا
غفار ہے راحم بے گنہ بخشنے والا
اوج اس کے لئے ہے جو جھکا جاتا ہے بھائی
یہ عجز ہی اللہ کو خوش آتا ہے بھائی 

کھولے جو بندھے بند حُؔر بے سر و پا کے
بولا وہ جری کانپتے ہاتھوں کو اُٹھا کے
صدقے ترے اے بندہ مقبول خدا کے
سب ہیں ترے ناخن میں ہنر عقدہ کشا کے
عصیاں کی جو دہشت تھی وہ بالکل گئی مولا
صدقے سے ترے دل کی گرہ کھل گئی مولا

توبہ سے فراغت حُر غازی کے جو پائی
اس وقت صدا ہاتفِ غیبی کی یہ آئی
مقبول خدا ہے جو کرے تجھ سے بھلائی
دی حق نے اسے آتش دوزخ سے رہائی
باعث یہ بڑا تھا کہ نہ جلا دوں میں لکھا
حُر کو قلم عفو نے آزادوں میں لکھا

شہ بولے کہ تھا رنج و تردد میں سحر سے
آرام کر اب کھول کے ہتھیار کمر سے
مہماں نے یہ کی عرض شہِ جن و بشر سے
اب چین یہی ہے کہ لڑوں لشکر شر سے
دم بھر میں در رحمتِ غفار کھلیں گے
ہو جائے گی بند آنکھ تو ہتھیار کھلیں گے

فرمایا کہ مہمان کی دعوت کا ہے دستور
شکوہ نہ مگر کیجو کہ ہم آج ہیں مجبور
فاقہ بھی کئی دن سے ہے پانی سے بھی میں دور
خیر اب وہی ہو جائے گا جو ہے ہمیں منظور
محبوب الہی تری امداد کریں گے
ہم نعت عقبی سے تجھے شاد کریں گے

دنیا جسے کہتے ہیں وہ اک راہ گزر ہے
اک دم میں ادھر ہے بشر اک دم میں ادھر ہے
دیکھا جسے اس میں وہ مہیائے سفر ہے
رہنا ہے جہاں تابہ ابد گھر وہی گھر ہے
پہلے سے اسے بھیج دے جو تجھ کو ملا ہے
اس گھر کا چراغ آل محمد کی ولا ہے

ہمسایۂ محبوب خدا تجھ کو ملے گا
قرب اسد قلعہ کشا تجھ کو ملے گا
کھل جائیں گی آنکھیں وہ صِلا تجھ کو ملے گا
کل آج کے فاقے کا مزا تجھ کو ملے گا
سب جیتے ہی جی تک کا یہ قصہ ہے برادر
حصے میں ہمارے ترا حصہ ہے برادر

کی دست ادب جوڑ کے مہماں نے یہ گفتار
بھوکا اسی نعمت کا ہے یہ عبد گنہگار
باتیں یہ یہاں تھیں کہ بڑھی فوج ستمگار
چلوں سے ملے تیر علم کھل گئے اک بار
ڈنکے پہ ادھر چوب پڑی لشکر کیں میں
تکبیر کے نعرے ہوئے فوج شہ دیں میں

عباسؑ نے کھولا علم فوج پیمبرؐ
جھومے صفت شیر جوانان دلاور
کی عرض بدر سے علی اکبرؑ نے یہ بڑھ کر
کیا حکم ہے تیر آتے ہیں اس فوج سے سرور
فرمایا کہ اب کیا ہے لڑو لشکر شر سے
بس دیر اسی کی تھی کہ سبقت ہو اُدھر سے

ہم شکل پیمبرؐ جو بڑھے سُن کے یہ احکام
شہزادے کے قدموں پہ گرا خُر خوش انجام
کی عرض بہ منت کہ مدد کا ہے یہ ہنگام
خادم جوہر اول ہو تو ہر جائے بڑا نام
دلوا دو اجازت کہ غریب الغربا ہوں
حسرت ہے کہ پہلے میں ہی آقا پہ فدا ہوں

فرمایا بہ شفقت علی اکبرؑ نے کہ اچھا
ساتھ اس کو لئے آئے حضور شہِ والا
کی عرض کہ اے قبلہ دیں سید بطحا
پہلے حُرِ غازی کو ہے رخصت کی تمنا
بھیجیں اسے گر حکم امام مدنی ہو
بہتر ہے کہ مہماں کی نہ خاطر شکنی ہو

حضرت نے کہا رو کے یہ کیا کہتے ہو پیارے
تم ہم سے جدا کرتے ہو مہماں کو ہمارے
بے کس کے عزیز و رفقا چھوٹے ہیں سارے
آیا ہے ابھی اور ابھی کہہ دوں کہ سدہارے
دم بھر نہیں گذرا کہ ملاقات ہوئی ہے
باتیں نہ ابھی کچھ نہ مدارات ہوئی ہے

پہلے بھی ملاقات میں برپا تھا تلاطم
دونوں طرف آمادہ ٔ پے کار تھے مردم
میں بھی متردد تھا جو اس اس کے بھی تھے گم
آپس میں نہ صحبت ہوئی دم بھر نہ تکلم
دستے جو سپاہ ستم و جود کے آئے
آئے بھی لب پر سخن اس طور کے آئے

اب توہیں بلا شبہ ہم اس کے یہ ہمارا
پیارے جو ہم اس کو ہیں تو یہ ہے ہمیں پیارا
پیاسا کہیں دریا سے بھی کرتا ہے کنارا
تکلیف کوئی دوست کی کرتا ہے گوارا
محجوب میں راحت کا سرانجام نہیں ہے
پانی نہیں کھانا نہیں آرام نہیں ہے

اللہ ری عجلت ابھی آنا ابھی جانا
مشتاق محبت کو ہنساتے ہی رلانا
بے تابی تحصیل سعادت ہے یہ مانا
سوچو تو کہ کچھ بھی ابھی گزرا ہے زمانا
کیوں کر ہو کہ تلواروں سے بیدم اسے دیکھیں
یہ دیکھ لے جی بھر کے ہمیں ہم اسے دیکھیں

یہ دوست اسی طرح مدینے میں جو آتا
خود اٹھ کے حسینؑ ابن علیؑ ہاتھ دھلاتا
جس شے کی تمنا اسے ہوتی وہی پاتا
سادات کے مسکن سے یہ محروم نہ جاتا
بے حسن طلب دیتے ہیں جو اہل سخا ہیں
خیر آج تو ہم آپ گرفتار بلا ہیں

کس ستم گردش دوراں نہیں ہوتا
دنیا میں کسے صدمہ ہجراں نہیں ہوتا
س کو الم فرقت مہماں نہیں ہوتا
ہے کونسا مجمع جو پریشاں نہیں ہوتا
دو مر کے رہیں ایک جگہ یہ بھی نہیں ہے
اک دوست کی ہے قبر کہیں اک کی کہیں ہے

حُر سے علی اکبرؑ نے یہ فرمایا کہ بھائی
منظور ابھی شہ کو نہیں تیری جدائی
گر کر قدم شہ پہ یہ بولا وہ فدائی
مر جاؤں گا پہلے جو رضا رن کی نہ پائی
اولاد بھی فیاض ہے ماں باپ سخی ہیں
محروم نہ خادم کو رکھیں آپ سخی ہیں

بے مانگے تو سب طرح کی دولت مجھے بخشی
توقیر عنایت ہوئی عزت مجھے بخشی
حوریں مجھے دیں آپ نے جنت مجھے بخشی
حُر ہو گیا دوزخ سے وہ حرمت مجھے بخشی
یہ سب تو ملا اذن وغا بھی مجھے دیجے
پھیلائے ہوں دامن کہ رضا بھی مجھے دیجے

مجسے کوئی پوچھے تو میں کیا لیکے چلا ہوں
مقبول الٓہی کی دعا لیکے چلا ہوں
شید کی غلامی کا صلا لیکے چلا ہوں
کافی ہے ابد تک وہ عطا لیکے چلا ہوں
نام اس کا ہے بخشش یہ عنایت یہ مدد ہے
رخصت نہیں آزادی دوزخ کی سند ہے

مولا سے مجھے خلد کی جاگیر ملی ہے
غبطہ ہے ملائک کو وہ تقدیر ملی ہے
اکسیر غبار در شبیر ملی ہے
اس خاک پہ سونا ہے یہ توقیر ملی ہے
ہاتھ آئی وہ دولت جو زمانے میں نہیں ہے
یہ زر کسی خاقاںؔ کے خزانے میں نہیں ہے

سرکار یہ وہ ہے کہ جو مانگا وہی پایا
ہونٹوں پہ کبھی حرف نہیں کا نہیں آیا
اللہ رکھے خلق میں تا حشر یہ سایا
فیاض دو عالم ہے یداللہ کا جایا
کسریٰ ہو کہ حاتم ہو یہ ہمت نہیں رکھتا
اس گھر سے کوئی بڑھ کے سخاوت نہیں رکھتا

ناجی ہے وہی آل پیمبرؐ جسے بخشیں
فردوس میں قصر اس کو ملے گھر جسے بخشے
عالم کا ہو سر تاج یہ افسر جسے بخشیں
سونے کا بنائے وہ محل زر جسے بخشیں
وہ کیا ہے جو محتاج کو حاصل نہیں ہوتا
اس در کا گدا پھر کبھی سائل نہیں ہوتا

گھر ہو کہ زر و مال ہو یہ کیا نہیں دیتے
کس کشت پر منھ فیض کا برسا نہیں دیتے
دیتے ہیں یہ سب کچھ مگر ایذا نہیں دیتے
اس حسن سے دیتے ہیں کہ گویا نہیں دیتے
کہدے کوئی یہ خیر کبھی اور نے کی ہے
اک روٹی کے سائل کو قطار اونٹوں کی دی ہے

شاہی انہیں اللہ نے دی بعد نبی کے
یہ بعد علیؑ کہ ہیں علیؑ بعد نبیؐ کے
ایسا نہیں دنیا میں سخی بعد نبیؐ کے
ہوتے یہی ہوتا جو نبی بعد نبیؐ کے
وہ کون سی خوبی ہے جو پیدا نہیں ان میں
اک مہر نبوت کے سوا کیا نہیں ان میں

کی حُر نے فصاحت سے جو مداحی سرور
نہوڑا لیا شرما کے سخی نے سر انور
اکبر سے اشارے میں یہ فرمایا کہ دلبر
کہہ دو کہ خوشی تیری اس میں ہے تو بہتر
مداح کا مہماں کو بہادر کو صلا دو
آؤ یہ عبالے کے مری حر کو اُڑھا دو

اکبرؑ نے عبالے کے جو مہماں کو اڑھائی
شہ بولے کہ نانا کا تبرک ہے یہ بھائی
عباس پکارے کہ زہے عقدہ کشائی
لے خلعت رحمت تری اُمید بر آئی
کونین کا اقبال وحشم جانیو اِس کو
فردوس کے حلے سے نہ کم جانیں اس کو

بولے یہ حبیب ابن مظاہرؔ کہ خوشاحال
قسمت کے یہ معنی ہیں اسے کہتے ہیں اقبال
دم میں یہ ترقی وحشم اور یہ اقبال
کر دیتا ہے قطرے کو گہر فاطمہ کا لال
سید سے بھلا کون سا رتبہ نہ ملے گا
یہ گھر ہے سخی کا ابھی کیا کیا نہ ملے گا

رخصت ہوا جب سبط نبی سے حُر جرار
چومے قدم شاہ پھرا گرد کئی بار
تسلیم جو کی رُک کے تو روئے شہ ابرار
فرمایا خدا حافظ و ناصر مرے غم خوار
دنیا کے سعیدوں میں ترا نام ہو بھائی
عقبی میں تجھے راحت و آرام ہو بھائی

خالق الم و صدمۂ و آفت سے بچائے
ربّ دو جہاں قبر کی وحشت سے بچائے
غفار گنہ ہوں قیامت سے بچائے
حافظ تجھے آہن کی جراحت سے بچائے
گھر خلد میں ہاتھ آئے یہاں سے جو سفر ہو
یہ آج کی منزل تھے راحت سے بسر ہو

رو کر جو دعائیں اسے دیتے تھے شہ دین
حور و ملک و جن و بشر کہتے تھے آمین
گھوڑے پہ چڑہا جب وہ بہ صد عزّت و تمکیں
شادی سے ہوا اور شگفتہ رُخ رنگیں
اللہ ہی ضیا اختر طالع کی جبیں پر
آئینہ خورشید چمکتا تھا زمیں پر

وہ اوج ده رفعت وہ جلال و حشم اس کا
بڑہتا تھا سوئے گلشن جنت قدم اس کا
منھ دیکھتے تھے جن و بشر دم بہ دم اس کا
غل تھا کہ بڑہاوے جسے چاہے کرم اس کا
تھا صبح تلک ناریوں میں نور ہے اب تو
حُر فوج ستمگار میں تھا اور حور اب تو 

اشعار رجز پڑھ کے وہ جرار پکارا
آیا ہے غلام اُس کا علیؑ کا جو ہے پیارا
آقا ہے مرا عرش معلے کا ستارا
ہاں فوج سے نکلے جسے ہو جنگ کا یارا
بھیجا ہے نواسے نے رسول دوسرا کے
اے قوم ہر اول ہوں میں لشکر کا خدا کے

یہ سنتے ہی برسانے لگے تیر ستمگار
بھائی حُر غازی کا بڑھا تول کے تلوار
دہنی طرف آیا پسر صفدر و جرار
اک شیر سا نیزوں میں دھنسا عبد وفادار
کفار کے سرتن سے گرے خاک پہ کٹ کر
بس رہ گئیں لشکر کی صفیں رن میں الٹ کر

لاشوں کو اُٹھالے گئے جب قبلۂ عالم
چھڑا حُر جرار نے شبدیز صبا دم
بھائی کا بھی اندوہ تھا بیٹے کا بھی تھا غم
یہ صبر تو دیکھو کہ نہ آنکھیں ہوئیں پرنم
چمکا کے فرس لڑنے لگا فوج گراں سے
مڑکر بھی نہ دیکھا کہ گیا کون جہاں سے

اللہ رے مہمان شہِ دیں کی وہ لڑائی
فرصت نہ سنھبلنے کی خطا کاروں نے پائی
اک برق گری تیغ چمک کر جوہر آئی
برباد کیا پھونک دیا آگ لگائی
پانی میں وہ آتش تھی کہ گھیراتے تھے اعدا
جلتے ہوئے دوزخ میں چلے جاتے تھے اعدا

چلے سے اگر تیر کوئی جوڑ کے نکلا
انبوہ سے شبدیز کو یہ موڑ کے نکلا
چورنگ کے دو ہاتھ جدھر چھوڑ کے نکلا
جب شیر سا نکلا تو صفیں توڑ کے نکلا
تلوار چمکتی تھی صف لشکر کیں پر
گھوڑے کے کہیں پاؤں نہ لگتے تھے زمیں پر

لشکر سے جو نکلا وہ قریب آ کے نہ ٹھہرا
تلوار کا اک وار کوئی کھا کے نہ ٹھہرا
چہرے پہ سیہ کار سپر لا کے نہ ٹھہرا
نا مرد لڑائی کی جگہ یا کے نہ ٹھہرا
جم جائے جہاں کو وہ وہاں کاہ سے کیا ہو
جب شیر کو غیظ آئے تو روباہ سے کیا ہو

ششدر تھے ستمگر کہ دو چار اس سے ہوں کیونکر
سر پر ہوں وغا میں تو سوار اس سے ہوں کیونکر
حلقے میں اجل کے ہوں فرار اس سے ہوں کیونکر
ہے میل فنا بیچ میں چار اس سے ہوں کیونکر
جو ہے تو جہاں خوں میں نہایا نہیں جاتا
دھارا تو کجا گھاٹ یہ جایا نہیں جاتا

کس صف پہ چلی تیغ کہ آفت نہ دکھائی
کس غول پہ چمکی کہ قیامت نہ دکھائی
کس کس کو پری بن کے شرارت نہ دکھائی
جلوہ کیا سو پہ صورت نہ دکھائی
پھل اِس کا نظر بندیٔ اعدا پہ تلا تھا
اُس میں کوئی پردہ نہیں منھ صاف کھلا تھا

ہر بار تھا حملہ عمر سعد نحس پر
اُڑ جاتا تھا سر تیغ چمک جاتی تھی جس پر
رعب اُس کا نہ چھایا ہوا تھا فوج میں کس پر
بھاگڑ میں یہ گرتا تھا جو اس پر تو وہ اس پر
سر پاؤں ملے لپٹے تھے بیداد گروں کے
ٹکرانے سے بال آگئے کانوں میں سروں کے

غل تھا کہ شجاعت کا دھنی کہتے ہیں اس کو
تلوار یہ ہے تیغ زکی کہتے ہیں اس کو
دل توڑ د لیے صف شکنی کہتے ہیں اس کو
ششدر ہیں پرے پنجتنی کہتے ہیں اس کو
حیدرؑ کے بتوں میں نیا ڈھنگ ہے اس کا
جو راکب و مرکب ہے وہ چو رنگ ہے اس کا

بے سر نظر آیا وہ جسے پا گئی شمشیر
دم بھر میں لہو خاک پہ برسا گئی شمشیر
چمکی تو اُدھر اور ادھر آ گئی شمشیر
کیا منھ تھا کہ فولاد کو بھی کھا گئی شمشیر
سکتہ تھا ہر اک دل پہ عجب ضرب پڑی تھی
پرزے کیا اس کو بھی زرہ لاکھ کٹری تھی

جو دشمن دیں تھا اسے پہچانتی تھی وہ
مغفرؔ کو حباب لب جو جانتی تھی وہ
چار آئینہ و خود کو کب مانتی تھی وہ
ہر وار میں جوشن کا جگر چھانتی تھی وہ
اژدر تھا کہ تلوار تھی دم تھا کہ ستم تھا
نا بین تھیں کہ گھر موت کا پانی تھا کہ سم تھا

بے حال عدو ہوں کے مارے نظر آ ئے
جو گھاٹ پہ تھے گور کنارے نظر آئے
جب سن سے چلی صاف شرارے نظر آئے
جوہر کبھی چمکے تو ستارے نظر آئے
اس تیغ کا پھل کھا کے عدو خوں طپاں تھے
جب سامنے تیغ آ گئی سب پھول خزاں تھے

گہ حلق کے نزدیک کبھی دل کے برابر
پانی میں اثر زہر ہلاہل کے برابر
رن میں کوئی زخمی کوئی ساحل کے برابر
بسمل بھی نظر آتا تھا بسمل کے برابر
سر پر تھی وہ جب تک کہ عدو راہ عدم لے
کیا دخل جو بے دم لیے دم بھر کہیں دم لے

رہوار کی وہ چال وہ تلوار کا چلنا
بھاگڑ وہ پیاروں کی صفوں کا وہ کچلنا
غصے میں وہ شبدیز کی آنکھوں کا اُبلنا
کف منھ سے گرا کر وہ کنوتی کا بدلنا
مارا تھا قدم اس نے شجاعت کے چلن پر
یوں گھوڑے پہ جاتا تھا اسد جیسے ہرن پر

لڑنے میں سمجھتا تھا فرس دل کا اشارا
رہوار نے کچلا اسے حُر نے جسے مارا
وہ جست وہ چھل بل وہ ڈپٹ اور وہ طرارا
مڑنے میں نظر شوخ کی اُڑنے میں چکارا
ایسا تو سبک رو فرس برق شرر ہو
پتلی پہ ہو پتلی تو نہ آنکھوں کو خبر ہو

کھانے لگی گھونگھٹ جو سپاہ ستم آرا
بڑھ کر عمر سعد جوانوں کو پکارا
جاتے ہو کہاں چھوڑ کے دریا کا کنارا
گھیرو اسے نیزوں میں یہ دشمن ہے ہمارا
دو لاکھ جواں ایک کا سر لا نہیں سکتے
ہاں نیزے لگاؤ جو قریں جا نہیں سکتے

آواز یہ دی حُر نے کہ او ظالم و غدار
غیرت ہے تو آسامنے تو چھیڑ کے رہوار
بتلا انہیں اندازہ وغا کھنیچ کے تلوار
کیوں صورت روباہ دکھاتا ہے جفا کار
تو دشمن لخت جگر شیر خدا ہے
اس صف سے نکل کر جو ادھر آتو مرا ہے

بندہ ہوں میں اُن کا وہ جو شیروں سے لڑے ہیں
پتھر پہ نشاں دین کے لشکر کے گڑے ہیں
لوہے کو وہ مانے ہیں بہادر جو بڑے ہیں
سکے اسداللہ کی ضربت کے پڑے ہیں
شمشیر شہ قلعہ شکن ہے اسی گھر میں
اس ضرب کے سکے کا چلن ہے اسی گھر میں

وہ قلب ہے جس قلب میں بغض اُن کا بھرا ہے
ٹکسال سے باہر ہے شقی دوسرا ہے
ہر طرح پرکھ لے گا جسے فہم ذرا ہے
کھوٹا ہے سو کھوٹا ہے کھرا ہے سو کھرا ہے
بازار کے دن کوئی نہ فریاد سنے گا
وہ سامنے مالک کے جہنم میں بھنے گا

کہہ کر یہ سحن قلب میں لشکر کے در آیا
سمٹا ہوا لشكرتہ و بالا نظر آیا
رہوار تڑپ کر ادھر آیا اُدھر آیا
مضطر ہوئے سب ایک نہ صفدر سے بر آیا
باندھے تھے کمر شمر و عمر خیرہ سری پر
بوچھار ہوئی دُور سے تیروں کی جری پر

پیہم جو لگے تیر فرس بن گیا طاؤس
دم بھر میں ہو گیا جرار کا ملبوس
سینہ ہے کہ تودا ہے نہ ہوتا تھا یہ محسوس
غش آنے لگے شیر ہوا جنگ سے مایوس
رخ زرد تھا گلزار تھی پوشاک لہو سے
فوارہ خوں چھوٹتے تھے ہرن مو سے

اس حال میں بھی رکتی نہ تھی شیر کی تلوار
جو آگیا زد پر اسے بھیجا طرف نار
پے کر دیا گھوڑے کو جفا کاروں نے اک بار
مجروح سے اب کیا ہو فرس ہو گیا بے کار
جب وقت برابر ہوا پھر ٹل نہیں سکتا
گھوڑے کا اشارا تھا کہ اب چل نہیں سکتا

جب تک کہ جری پاؤں رکابوں سے نکالے
مہمان کے سینے پہ کئی چل گئے بھالے
خود سنبھلے کہ گرتے ہوئے گھوڑے کو سنبھالے
مرکب سے جو کودا تو بڑھے برچھیوں والے
دیکھا جو فرس نے مرا مالک نہیں زمیں پر
اللہ ری وفا مر گیا گرتے ہی زمیں پر

روتا تھا وفاداری کی مرکب پر یہ صفدر
جو فرق پہ پیچھے سے پڑا گرز گراں سر
حضرت کو پکارا وه جدی خاک اُڑا کر
مہماں کے خبر لیجئے یا سبط پیمبرؐ
خادم نہیں بھائی نہیں پیارا نہیں میرا
مولا کے سوا کوئی سہارا نہیں میرا

آواز علیؑ آئی کہ اے حُر دلاور
تیار ہے فردوس معلی میں ترا گھر
بالیں پہ تری میں تو ہوں شبیر نہیں گر
سر رکھ لے کہ زانو مرا حاضر ہے برادر
میں پاس ہوں پھر کس لیے گھبراتا ہے بھائی
روتا ہوا صاحب بھی ترا آتا ہے بھائی

پیاسا ہے تو پانی تجھے کوثر کا پلائیں
بھوکا ہے تو فردوس کے میوے ابھی آئیں
مشتاق ہو گر ان کا تو حوروں کو بلائیں
جو باغ مجھے حق نے دیا ہے وہ دکھائیں
یہ ہاتھ کہیں بند نہیں عقدہ کشا ہیں
جس درد کا درماں نہیں ہم اسکی دوا ہیں

اعدا نے ادھر فتح کے باجے جو بجائے
نکلا پسر سعد لعیں چتر لگائے
یہ دور سے حر کو سخن طنز سنائے
کیوں ترک رفاقت کے مزے خوب اٹھائے
اس وقت کوئی آکے حمایت نہیں کرتا
جاہل بھی کوئی ایسی حمایت نہیں کرتا

افسوس صد افسوس عبث جان گنوائی
اب رونے کو لاشے پہ نہ بیٹا ہے نہ بھائی
بتلا مجھے وہ کونسی دولت ہے جو پائی
مہمانی میں تلوار پہ تلوار تو کھائی
ہاں مرتبہ اُس وقت شہیدوں میں بڑھے گا
جب نوک سناں پر ترا سرکٹ کے چڑھے گا

گردن کو اُٹھا کہ یہ پکارو حُر دیندار
کیا ہرزہ درائی ہے یہ او ظالم و غدار
پاس آ کے سخن کر تو سنوں میں ترسی گفتار
زخمی ہوں مگر ہاتھ سے چھوٹی نہیں تلوار
بڑہتا نہیں یہ خوف و خطر طاری ہے تجھ پر
مرتا ہوں پہ مُردہ بھی مرا بھاری ہے تجھ پر

رتبہ جو ملا ہے مجھے تو کیا اُسے جانے
خود کو رہے آنکھیں مجھے کب دی ہیں خدا نے
گھیرا ہے مجھے رحمت رب دوسرا نے
پہلو میں محمدؐ میں یداللہ سرہانے
سر عرش پہ اُنکا ہے جو رتبے میں بڑے ہیں
ہد لیے لیے ہاتھوں میں ملک گرد کھڑے ہیں

مجھ سا بھی زمانے میں کوئی ہوتا ہے دانا
اک جو کے برابر تری دنیا کو نہ مانا
نعمت کے مزے دے گیا یہ برچھیاں کھانا
صدقے ہوا اُس پر کہ نبیؐ جس کے ہیں نانا
بینا ہے تو خلعت کو نہ انعام کو دیکھے
عاقل اسے کہتے ہیں جو انجام کو دیکھے

فرعون کو کس طرح کیا غرق خدا نے
شدادؔ کو دم بھر کی نہ مہلت دی قضا نے
نمرود کو برباد کیا حرص و ہوا نے
کیا ہو گئے قاروںؔ کے وہ چالیس خزانے
گر کر کسی خود سر کو سنبھلتے نہیں دیکھا
موذی کو کبھی پھولتے پھلتے نہیں دیکھا

ہنگامہ محشر کی بھی کچھ تجھ کو خبر ہے
دوزخ ترا مسکن ہے تو جنت مرا گھر ہے
کیا غم ہے جو لاشے پہ نہ بھائی نہ پسر ہے
زانوئے مبارک پہ علیؑ کے مرا سر ہے
توقیر شہیدوں میں مجھے آج ملے گی
جب نیزے پہ سر ہوگا تو معراج ملے گی

غش ہو گیا یہ کہہ کے جو حُر جگر افگار
سرکاٹ لو اس کا یہ پکارا وہ ستمگار
جلاد بڑھے تھے کہ ہوا شور یہ اک بار
بھاگو کہ حسینؑ آتے ہیں کھینچے ہوئے تلوار
اٹھنے کی نہیں ضرب دلی ابن ولی کی
دیکھو کہیں بجلی نہ گرے تیغ علیؑ کی

آمد جو سنی شیر کی پسپا ہوئے روباه
لاشے پہ گیا راحتِ جانِ اسدالله
ریتی پہ تڑپتا تھا وہ حضرت کا ہوا خواہ
مہماں سے لیٹ کر یہ پکارے شہ ذی جاہ
ٹکڑے ہے بدن زخم عجب کھائے ہیں بھائی
لے ہوش میں آلاش پہ ہم آئے ہیں بھائی

کچھ مجھ سے وصیت تو کراے حرؔ دلاور
خوں ہے ترے غم سے جگر اے حرؔ دلاور
رکھ لے مرے زانو پہ سر اے حرؔ دلاور
نزدیک ہے شاید سفر اے حرؔ دلاور
پھر بعد ملاقات نہ صحبت ہوئی بھائی
جی بھر کے نہ دیکھا تھا کہ فرقت ہوئی بھائی

کچھ بات کر اے یار وفادار ہمارے
اے عالم غربت کے مددگار ہمارے
اے صف شکن! سے صفدر و جرار ہمارے
تا حشر تجھے روئیں گے غم خوار ہمارے
رتبہ ہے ترا سب سے دوبالا شہدا میں
اک دن ترے حصے کا ہے ایام عزا میں

خم ہو کے پکارے یہ جبیب ابن مظاہر
آہوش میں اے منزلِ جنت کے مسافر
بے تاب ہے بھائی ترا صاحب تری خاطر
کر نور الہی کی زیارت دم آخر
دیکھ اپنے شرف آنکھ کو کیوں بند کیے ہے
فرزند نبی یا سر ترا گودی میں لیے ہے

سن کر یہ صدا حُر نے جو آنکھوں کو کیا وا
سر حضرت شبیرؑ کی آغوش میں دیکھا
جلدی قدیم شاہ پہ منھ مل کے یہ بولا
صدقے ترے الطاف کے اے سید والا
تکیہ ترے زانو کا میسر ہوا آقا
ذرہ تھا پہ اب مہر منور ہوا آقا

غش سے جو نہ کھلتے تھے مرے دیدہ پر نم
صحبت تھی مرے گرد عجب طرح کی اس دم
ارشاد یہ فرماتے تھے جو سید عالم
لے آئے ہیں اے حرؔ ترے لیے کے لئے ہم
شبیر کا جو دوست وہ پیارا ہے نبی کا
تو آج سے مہماں ہے رسول عربی کا 

مجھ پر حسن و جعفر و حمزہ کا ہے یہ پیار
جس طرح دم نزع یگانے ہوں پرستار
ارشاد علیؑ ہے ملک الموت سے ہر بار
ہاں رفق و مدارا کہ ہمارا ہے یہ غم خوار
زخمی ہے جدا کیجو لوں روح بدن سے
جس طرح اٹھاتا ہے کوئی پھول چمن سے

غرفوں سے برابر ہیں یہ حوروں کے اشارے
اے شاہ کے مہمان اب آ پاس ہمارے
ساماں ہیں مہیا ترے آرام کے سارے
وہ جام بھرے رکھے ہیں کوثر کے کنارے
شبیرؑ کا مہمان ہے سب پہ ترے حق ہیں
یہ حلۂ جنت میں یہ میووں کے طبق ہیں

اک سیدہ ہیں سبز ردا چہرے پہ ڈالے
دو حوریں میں لٹکی ہوئی چادر کو سنبھالے
چلاتی ہیں مہماں کو لگے ظلم کے بھالے
ہے ہے پسر فاطمہ کے چاہنے والے
شبیر پہ غربت میں ستم ہو گیا ہے ہے
اک دوست بڑھا تھا سو وہ کم ہو گیا ہے ہے

ارشاد کیا شہ نے کہ سب کو ہے ترا غم
یہ میرے بزرگ آئے ہیں لینے تجھے باہم
آتی ہے جو رونے کی صدا خیمے سے اس دم
ناموس محمدؐ میں بپا ہے ترا ماتم
احوال یہ ہے زینبؑ آوارہ وطن کا
جو بھائی کے مرجانے میں عالم ہو بہن کا

اشک آنکھوں سے ٹپکا کے پکارا حُر دیندار
صدقہ ہے یہ سب آپ کا یا سید ابرار
نازاں نہ ہو کیوں اپنے شرف پر یہ گنہگار
جس کے لئے روئیں حرم احمد مختار
رتبہ مرا افلاک سے برتر ہوا آقا
میں ثانی سلمان و ابو ذر ہوا آقا

یہ ذکر تھا ظاہر ہوئے جو موت کے آثار
تن سرد ہوا زرد ہوئے پھول سے رخسار
دم بند ہوا کھول دیے دیدۂ خونبار
مڑ کرے سوئے شبیرؑ کراہا وہ نکو کار
بس دیکھ کے دیدار امام ازلی کا
رخصت ہوا مہمان حسینؑ ابن علیؑ کا

لاش اس کی اُٹھا کر شہ دیں ڈیوڑھی پہ لائے
پردے کے اُدھر اہل حرم پیٹتے آئے
حُر کے لئے سیدانیوں نے اشک بہائے
حضرت کی غلامی میں بڑے مرتبے پائے
عقبی بھی سنور جاتی ہے جب کام ہو ایسا
یوں عشق میں مر جائے تو انجام ہو ایسا

خاموش انیسؔ آگے نہیں طاقت گفتار
جاں کاہ ہے افسانہ حُر جگر افگار
آقا سے یہ کر عرض کہ اے کل کے مددگار
اب روضہ اقدس پہ بلائیں شہ ابرار
بندہ در مولا سے کہیں دور نہ رہ جائے
محروم زیارت سے یہ مہجور نہ رہ جائے


رباعی

حُر جب کہ فدائے شہ ذی جاہ ہوا
اک غلغلۂ جزاء کم اللہ ہوا
جنت میں نہ کس طرح پہونچتا وہ جری
شبیرؑ سار ابر خضر راہ ہوا

