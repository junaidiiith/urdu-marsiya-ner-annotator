www.emarsiya.com


روؤ محبو، آج قیامت کا روز ہے
تاریخ ہے نویں، یہ مصیبت کا روز ہے
کچھ اور دن نہیں ہے یہ آفت کا روز ہے
کل شاہ کربلا کی شہادت کا روز ہے
تنہا ہے آج رن میں دل و جان فاطمہ
دامن تلک ہے چاک گریبان فاطمہ

ہر سمت آج شور ہے، ہے ہے حسین کا
رونے کی چرخ پر سے چلی آتی ہے صدا
غل ہے کہ آج اکیلا ہے زہرا کا لاڈلا
عریان سر ہے فاطمہ، اک حشر ہے بپا
جنت میں آج سر جو کھلا ہے بتول کا
ہے کانپتا مزار جناب رسول کا

سب سے زیادہ تعزیہ داروں کو ہے الم
کل سب امام باڑوں کی آبادی ہوگی کم
کل یہ صریح ہو گی کہاں اور کہاں علم
مہمان ایک شب کا ہے شپیر کا یہ غم
تازہ ہے یوں تو حشر تلک غم حسین کا
پر رو لو آج اخیر ہے ماتم حسین کا

کیا آج بیکسی ہے برستی ضریح پر
سینے میں آج ٹکڑے ہوا جاتا ہے جگر
آنسو ہی نکلے پڑتے ہیں منبر کو دیکھ کر
کاہے کو کل یہ لوگ یہاں ہوں گے نوحہ گر
آوے گا کون آنسو بہانے کے واسطے
کل جی یہاں نہ چاہے گا آنے کے واسطے

روتی ہے روح فاطمہ یہاں آج زار زار
آنسو تمہارے پونچھتی ہے ہو کے بے قرار
کہتی ہے سب یہ ہیں مرے پیارے کے دوستدار
سر پیٹتی ہے ساتھ تمھارے وہ دل فگار
رکھا انھیں عزیز میرے نورِ عین نے
قربان ان پہ سر کیا میرے حسین نے

یہاں روتے آج آئے ہیں محبوب کبریا
آنسو ہیں بہتے اور ہے گریباں پھٹا ہوا
ہے ہے حسین کہہ کے جو تم کرتے ہو بکا
وہ ہاتھ اٹھا اٹھا کے تمھیں دیتے ہیں دعا
کہتے ہیں غم میں شاہ کے جو اشک بار ہے
میں اس سے راضی ہوں وہ میرا دوستدار ہے

یہ منصفی کی جا ہے ذرا سوچو مومنو
اس وقت غور تو کرو تم اپنے رتبے کو
فرماتے ہیں نبی تمھیں تم میرے دوست ہو
جاگہ غضب کی ہے جو نہ تم روؤ دوستو
اتنا تو ہو کہ آنکھوں سے آنسو بہاؤ تم
آنسو بہا کے خاک سروں پر اڑاؤ تم

کہتا نہیں یہ تم سے کوئی، پانی مت پیو
پر پانی پی کے یاد شہ تشنہ کو کرو
یہ تو روا نہیں ہے کہ تم جان اپنی دو
پر یہ تو ہے ضرور کہ تم اشک بار ہو
رونے سے آج غل ہے بپا لامکان پر
کیا خاک اُڑ رہی ہے زمین آسمان پر

کچھ رونے سے تمھارے نہیں شہ کو فائدہ
ان پر فرشتے روتے ہیں آنسو بہا بہا
تاکید گریہ کرتے جو ہیں شاہ انبیا
منظور ہے کہ حشر میں تم سب کا ہو بھلا
کہتے ہیں آج کل جسے غمگین پاؤں گا
میں اپنا دوست کہہ کے اسے بخشواؤں گا

آنسو تمھارے مومنو، ضائع نہ جائیں گے
واللہ ایک دن یہ بڑے کام آئیں گے
یہ تو عذاب قبر سے تم کو بچائیں گے
دوزخ کی آگ کو یہی آنسو بجھائیں گے
غم میں حسین امام کے جو دل ملول ہے
کل اس کے سر پہ سایہ دستِ رسول ہے

اب مومنو سنو اسی بیکس کا ماجرا
کوئی رفیق شاہ کا باقی نہیں رہا
فاقے سے تین دن کے ہے زہرا کا لاڈلا
کھانا کہاں کا پانی تلک بھی نہیں ملا
اک بیکسی برستی ہے اس تشنہ کام پر
چلتے ہیں آج تیر تمھارے امام پر

تنہا کھڑا ہے رن میں پیمبر کا یادگار
نہ پاس کوئی یار ہے، نہ کوئی غم گسار
بازو کٹا کے مر گئے عباس نامدار
اکبر کے آج سینہ سے برچھی ہوئی ہے پار
قاسم بھی قتل ہو چکا دلبرحسین کا
ویران آج ہو گیا سب گھر حسین کا

دشمن ہیں لاکھوں دوست کوئی شاہ کا نہیں
زخمی ہے تیغ و تیر سے سب جسم نازنیں
کہتا ہے ظالموں سے وہ حیدر کا جانشیں
تھوڑا سا پانی دو مجھے اے فرقہ لعیں
زہرا کی جان، ساقی کوثر کا لال ہوں
پانی پلاؤ پیاس کے مارے نڈھال ہوں

ہر چند پانی مانگتے تھے شاہ نامدار
دیتے نہ تھے جواب ہی کچھ شہ کو نابکار
سب حال دیکھتی تھی یہ زینب جگر فگار
بولی کہاں ہو آج تم اے شیر کردگار
ملتا نہیں حسین کو پانی کا جام ہے
یا مرتضی علی، یہ مدد کا مقام ہے

کس جا ہو بیٹھے، آؤ پیمبر کے واسطے
بیٹے کو اب بچاؤ پیمبر کے واسطے
پیاسے پہ رحم کھاؤ پیمبر کے واسطے
پانی اسے پلاؤ پیمبر کے واسطے
دیکھو تو حال آ کے ذرا میرے بھائی کا
قربان میں یہ وقت ہے مشکل کشائی کا

زہرا کو پھر پکاری یہ رو رو وہ دل حزیں
اماں تمھیں خبر میرے بھائی کی کچھ نہیں
پانی تمھارے لعل کو دیتے نہیں لعیں
مرتا ہے مارے پیاس کے حیدر کا جانشیں
جس طرح ہووے ہم تلک آنیکی کد کرو
ہم بیکسوں کی آن کے اس دم مدد کرو

زینب نے اپنی ماں سے جو رو رو کے یہ کہا
رونے کا اہل بیت میں اُس وقت غل ہوا
آئی جناب فاطمہ زہرا کی تب صدا
بیٹی تیری غریبی پہ مادر ہوئی فدا
سب حال سے حسین کے ماہر ہے فاطمہ
بی بی یہاں تو رات سے حاضر ہے فاطمہ

کہتی ہے لو خبر تمھیں بیٹے کی کچھ نہیں
میں تجھ سے کیا بیاں کروں اے زینب حزیں
جس جا پہ قتل ہووے گا یہ میرا نازنیں
میں جھاڑا کی ہوں بالوں سے وہ رات بھر زمیں
اب قبر میں نہ چین سے سووے گی فاطمہ
چالیس دن تلک یہیں رووے گی فاطمہ

بی بی، تمھارے نانا ہیں آئے برہنہ سر
شیر خدا یہ کہتے ہیں، ہے ہے مرے پسر
اک سمت تیرا بھائی حسن بھی ہے نوحہ گر
سر پیٹتی ہوں اپنا میں بیکس بہ چشم تر
اب کون سا سبب ہے مرے دل کے چین کا
چہرا تمام خون سے تر ہے حسین کا

زینب نے فاطمہ کی جو یہ بیکسی سنی
سر اپنا پیٹ پیٹ کے روئی وہ دل جلی
پھر شہ کو وہ پکاری بہن صدقے ہو گئی
بھینا کو شکل آ کے دیکھا جاؤ اک زری
کچھ میرا بس نہیں ہے کھڑی ہاتھ ملتی ہوں
آؤ تو آؤ ورنہ میں باہر نکلتی ہوں

یہ بات کہہ کے رونے لگیں دھاڑیں مار کر
مٹی پہ سر سے پھینک دی چادر اُتار کر
پھر شاہ سے یہ کہنے لگی وہ پکار کر
زینب کو مار ڈالے کوئی تم پہ وار کر
اس بیکسی غریبی کے قربان جاؤں میں
کچھ بس نہیں مرا تمھیں کیونکر بچاؤں میں

کیوں فاطمہ کی بیٹی کی آنکھیں ہوئیں نہ کور
جو دیکھتی نہ آنکھوں سے میں ظالموں کا زور
جنبش میں ہوگی آج کے دن فاطمہ کی گور
ہوگا نبی کی قبر میں سینہ زنی کا شور
چھٹتا ہے بھائی، بیٹی سے شیر الہ کی
لٹتی ہوں میں، دہائی رسالت پناہ کی

جس دم بہن کے رونے کی شہ نے سنی صدا
سمجھے کہ مجھ پہ نرغا جو اعدا نے ہے کیا
غل اس لیے ہے خیمہ میں فریاد و آہ کا
اعدا کو زور بیکسی اس وقت دو دکھا
تنہا سے سامنا جو ہو ساری خدائی کا
چرچا رہے جہاں میں ہماری لڑائی کا

یہ کہہ کے سوچنے لگا پھر دل میں وہ امام
حجت بھی اس گروہ پہ کر لیجیے تمام
آخر ستم گروں سے یہ کرنے لگے کلام
کرتے ہو مجھ پہ کیوں ستم اے ساکنان شام
میرے ستانے سے تمہیں کچھ بھی حصول ہے
خیر النساء ہے ماں مری نانا رسول ہے

بیٹی کا میں تمھارے پیمبر کا ہوں پسر
سبط نبی ہوں، شیر خدا ہے میرا پدر
محبوب حق نے مجھ کو چڑھایا ہے دوش پر
نامنصفو، خیال تمھارا گیا کدھر
پیراہن رسول کو کیوں خوں میں بھرتے ہو
تقصیر مجھ سے کیا ہوئی کیوں قتل کرتے ہو

ماں میری فاطمہ نہیں، نانا نبی نہیں
بابا میرا رسول خدا کا وصی نہیں
امت ہو جس کی تم میں اب اس کا کوئی نہیں
یہ بات میرے حق میں نبی نے کہی نہیں
واجب ہے اعتقاد میرے نور عین سے
یعنی حسین مجھ سے ہے، اور میں حسین سے

اصحاب سے یہ کہتے تھے اکثر سُنا سُنا
جو دوست ہے حسین کا وہ دوست ہے میرا
دشمن جو ہے مرا وہ ہے دشمن حسین کا
دشمن نبی کی آل کا ہے دشمن خدا
ہو دوست تم میں جو کوئی خیرالانام کا
پوچھو اسی سے مرتبہ مجھ تشنہ کام کا

اعدا نے تب کہا تمھیں پہچانتے ہیں ہم
خیر النساء کے بیٹے ہو تم جانتے ہیں ہم
پر قتل دل پہ آپ کا اب ٹھانتے ہیں ہم
اس وقت تو کسی کو نہیں مانتے ہیں ہم
گر ہو رسولِ حق کے نواسے تو کیا کریں
دو دن کے ہو جو بھوکے پیاسے تو کیا کریں

ہم تو تمھارے خون کی ندی بہائیں گے
جتنا ستایا جائے گا تم کو ستائیں گے
احمد کی بوسہ گاہ پہ خنجر چلائیں گے
سر کو تمھارے نیزے کے اوپر چڑھائیں گے
شہ بولے خیر میں نے تو حجت تمام کی
جرأت بھی آج دیکھ لو بیکس امام کی

یہ کہہ کے ذوالفقار نکالی نیام سے
گھوڑا بڑھا بڑھا کے لڑے فوج شام سے
دم میں ہٹا دیا انھیں اُن کے مقام سے
بر آ سکے ہزاروں نہ اس تشنہ کام سے
بہتوں کو شہ سے جنگ کی حسرت ہی رہ گئی
ندی لہو کی عرصہ میداں میں بہہ گئی

جب آبِ تیغ شاہ سروں سے گذر گئی
سب دیکھتے رہے کدھر آئی کدھر گئی
جس جس کو چھو گئی اسے بس خونمیں بھر گئی
ایک دو ہوا، جو دو تھے انھیں چار کر گئی
کرتی تھی کام جو شہ مظلوم لیتے تھے
قبضہ ہر ایک وار پہ شہ چوم لیتے تھے

بہر مدد فرشتے بھی آئے تھے بے شمار
اور قوم جن بھی حرب کی تھی وہاں امیدوار
سب کہتے تھے کہ اے خلف شیر کردگار
تم مت لڑو ابھی ہمیں ہو لینے دو نثار
شہ کہتے تھے کہ گو میرا تن زخم دار ہے
فرزند فاطمہ کو مدد ناگوار ہے

میری مدد کو کافی ہے سر پر میرے خدا
اس آسرے سوا نہیں درکار آسرا
حلّال مشکلات پدر جس کا ہو بھلا
پھر غیر کی مدد کا وہ محتاج کب رہا
کٹوا کے اقربا کو نہ خاطر ملول کی
اولاد سے عزیز کی اُمت رسول کی

اور اس گھڑی جو فوج مخالف سے میں لڑا
فریاد اہلِ بیت نے تھا مضطرب کیا
لیکن فقط یہ تھا بشریت کا مقتضا
اب دیکھو کیا ہی صبر سے کٹواتا ہوں گلا
یہ بات کہہ کے روک لیا راہوار کو
اور پونچھ کر میاں میں کیا ذوالفقار کو

سب اسلحہ اتار کے گھوڑے پہ رکھ دیا
ماتھے پہ ہاتھ پھیر کے گھوڑے سے یہ کہا
بس تو میری سواری کا حق کر چکا ادا
تیرا سوار آج سے تجھ سے ہوا جدا
یہ بات کہہ کے شاہ حجازی نے رو دیا
حضرت کے منھ کو دیکھ کے تازی نے رو دیا

گھوڑا بڑھا کے شمر پکارا ہر ایک کو
کیا دیکھتے ہو سبط پیمبر کو مار لو
نرغے کا وقت ہے یہی فرصت اسے نہ دو
ٹوٹے امام دیں پہ محمد کے کلمہ گو
زخموں کا کچھ نہ شاہ کے تن پر شمار تھا
تن سرو باغ فاطمہ کا لالہ زار تھا

راوی یہ شہ کے زخموں کا لکھتا ہے ماجرا
کب دو ہزار زخم کی ہوتی ہے تن میں جا
تفصیل اس کی سن کے کلیجہ ہے کانپتا
یعنی جو زخم تیغ تن شاہ پر لگا
اس زخم ہی میں سینکڑوں نیزوں کے وار تھے
ہر زخم نیزہ میں کئی سو تیر بار تھے

ہر گز ہجوم زخم سے تن میں رہی نہ تاب
بیٹھا زمیں پہ جھومتا تھا ابن بو تراب
ہونٹوں پہ پھیرتا تھا زباں کو بغیر آب
چلاتی تھی یہ ڈیوڑھی سے زینب جگر کباب
ہے ہے ترس حسین پہ کھاتا نہیں کوئی
مرتا ہے میرا بھائی بچاتا نہیں کوئی

ظالم کھڑے تھے گرد وہ بیٹھا تھا خاک پر
پوشاک ہو گئی تھی بدن کی لہو میں تر
آنے لگا جو غش تو جھکایا زمیں پہ سر
سجدہ میں عرض کی یہ خدا سے بچشم تر
اب اے کریم، دل کا میری مدعا ملے
امت کی مغفرت ہو یہی خوں بہا ملے

شبیر تو خدا سے یہ کرتے تھے التجا
وہ زخمی شہ کو کرتے تھے نیزے لگا لگا
حضرت کے چڑھ کے چھاتی پہ سر کاٹنے لگا
آگے نہ پوچھو شہ کی شہادت کا ماجرا
دل اے انیسؔ آتش غم سے کباب ہے
کس کو غم حسینؑ کے سننے کی تاب ہے
