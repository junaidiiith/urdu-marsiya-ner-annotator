نقوش
www.emarsiya.com

مرثیہ 20
اے بخت رسا روضہ شپیر دکھا دے

اے بخت رسا روضہ شپیر دکھا دے
جو خانہ رحمت ہے وہ تعمیر دکھا دے
در بار شہ بیکس و دلگیر دکھا دے
اس ارض فلک قدر کی توقیر دکھا دے
جنت کو نہ دیکھوں نہ رُخ حور کو دیکھوں
حسرت ہے کہ دیکھوں تو اسی نور کو دیکھوں

مقتل وہ دکھا جس کی زمیں خاک شفا ہے
وہ خاک کہ جو ہر مرض غم کی دوا ہے
طینت میں اسی ارض مقدس کے ولا ہے
جس خاک سے میت کی خطاؤں میں عطا ہے
واں کون سی مولا کی نوازش نہیں ہوتی
تربت میں بھی اعمال کی پرسش نہیں ہوتی

حقا وہ زمیں روضۂ رضواں سے ہے بہتر
ذروں کی چمک مہر درخشاں سے ہے بہتر
جو سنگ ہے لعل و در و مرجاں سے ہے بہتر
بازار ہر ایک ملک سلیماں سے ہے بہتر
نگہت سی نہ کیوں گرد ہو بو مشک ختن کی
کوچوں میں ہوا آتی ہے جنت کے چمن کی
وہ صحن مقدس وہ ضریح شہ بے سے
ہے جس کی ضیا رشک وہ عرش منور
واں آ کے ملک فخر سے کیونکر نہ رکھیں سر
جس جا پہ مکیں ہو پسر ساقی کوثر
سو جان سے ہوا خواہ امام مدنی ہیں
سلطان بھی اسی در کی گدائی سے غنی ہیں

زوار زیارت سے شرف پاتے ہیں کیا کیا
بگڑے ہوئے سب کام سنور جاتے ہیں کیا کیا
حضرت بھی نظر رحم کی فرماتے ہیں کیا کیا
ایک ایک قدم مرتبے ہاتھ آتے ہیں کیا کیا
عصیاں کی نہ دہشت نہ مقدر کی بدی ہے
اس خاک پہ مرنا بھی حیات ابدی ہے

جاتے ہیں جو زوار سوئے روضہ سرور
کرتے ہیں دعا ان کے لیے حیدر و صفدر
ایذا انھیں رستے میں جو دیتے ہیں ستمگر
خود سبط نبی ان کی مدد کرتے ہیں آکر
ہے کون سا وہ درد کہ چارہ نہیں کرتے
تکلیف بھی زائر کی گوارہ نہیں کرتے

کیا رحم ہے شبیر کا اس رحم کے قربان
کیا کیا نظر لطف و عنایت ہے ہر اک آن
اب مرتبہ زائر کا سنیں صاحب ایمان
کرتا ہوں رقم معجزہ سرور ذیشان
بندش کے مرقع میں وہ صورت نظر آئی
ہر چشم کو مولا کی زیارت نظر آئی

لکھا ہے کہ تھی ایک ضعیفہ جگر افگار
پاکیزہ دل و صاحب ایمان خوش اطوار
گو اپنے قبیلے میں وہ تھی بیکس و نادار
تھی دل سے مگر شیفته سید ابرار
بیوہ تھی عزادار امام دوسرا تھی
وہ نام پہ اولاد پیمبر کے فدا تھی

تھی اس کو نہ دولت کی نہ حشمت کی تمنا
آرام کی جو یا تھی نہ راحت کی تمنا
نہ عیش سے مطلب تھا نہ عشرت کی تمنا
ہر وقت تھی مولا کی زیارت کی تمنا
کہتی تھی کہ دوری کا ہے غم جان حزیں پر
یا رب! مجھے پہنچا دے مزار شہ دیں پر

مخفی نہیں سب تجھ پہ ہے روشن میری روداد
ہے صبح و مسا روضہ اقدس کی مجھے یاد
یا رب! پئے خون شہدا کشتہ بیداد
اس دولت عقبا سے نہ رکھیو مجھے ناشاد
آنکھوں سے ضریح تشنہ دلگیر کو دیکھوں
بے تاب ہوں میں روضہ شبیر کو دیکھوں

محتاج ہوں نادار ہوں حشمت نہیں رکھتی
فاقوں میں بسر کر تی ہوں دولت نہیں رکھتی
وارث بھی یہ پابند مصیبت نہیں رکھتی
حسرت کوئی جز شوق زیارت نہیں رکھتی
میں عاشق فرزند رسول مدنی ہوں
ہاتھ آئے جو عسرت میں یہ ولت تو غنی ہوں

کہتی تھی کبھی سوئے نجف ہاتھ اٹھا کر
امداد کا ہنگام ہے یا حیدرِ صفدر
بیتاب ہوں مولا مجھے راحت نہیں دم بھر
مشتاق زیارت ہے یہ غم دیدہ مضطر
مشکل میں نظر رحم کی فرماتے ہیں مولا
بیکس کی صدا آپ سے کام آتے ہیں مولا

اے بیواؤں کے وارث میری امداد کو آؤ
مضطر ہوں میں قید غم فرقت سے چھڑاؤ
لونڈی ہوں تمھاری مجھے دل سے نہ بھلاؤ
صدقے گئی جلدی مجھے روضہ پہ بلاؤ
دولت کی نہ خواہش ہے نہ حشمت کی ہوس ہے
گر ہے تو فقط مجھ کو زیارت کی ہوس ہے

حسرت ہے کہ اس روضہ انور کو جو پاؤں
کس شوق سے میں دوڑ کے آنکھوں لگاؤں
ہر صبح و مسا گر د پھروں اشک بہاؤں
پھر تخت طلا بھی جو کوئی دے تو نہ آؤں
ہر وقت زیارت کو مزار شہ دیں ہو
حسرت ہے کہ مر جاؤں تو مدفن بھی وہیں ہو

یا سرور ذیشاں علی اکبر کا تصدق
دو روز کے پیاسے علی اصغر کا تصدق
مولا پسر حضرت شبّر کا تصدق
بے پردگی زینب مضطر کا تصدق
بے تاب ہوں میں دیر نہ فرمائیے مولا
عباس کا صدقہ مجھے بلوائیے مولا

رہتی تھی اسی فکر میں وہ بیکس و مضطر
مشتاق زیارت کو نہ نیند آتی تھی شب بھر
اک دن کسی عورت نے خبر دی اسے جا کر
اک قافلہ جاتا ہے سوئے روضہ سرور
سادات ہیں ابرار ہمیں مقبولِ خدا ہیں
سب زائر فرزند رسول دوسرا ہیں

اترے ہیں وہ سب آن کے بستی میں ہماری
ناقوں پہ ہر ایک جا نظر آتی ہے عماری
ہر شخص ہے مقبول خدا عاشق باری
تسبیح ہے تحلیل ہے اور شکر گزاری
ایک ایک گھڑی طاعت رب دوسرا ہے
قرآن کی تلاوت ہے نمازوں کی صدا ہے

سنتے ہیں کہ اس قافلے میں ہے کوئی سردار
ہر شخص سے بستی میں یہ کرتا ہے وہ گفتار
سنتے ہیں کہ یاں ہے کوئی بیوہ جگر افگار
مضطر ہے بہت شوق زیارت میں وہ نادار
محتاج اگر وہ ہے تو ہم لے کے چلیں گے
سب ہم سفر آنکھوں پہ قدم لے کے چلیں گے

جس وقت سنی اس نے مفصل یہ حقیقت
سمجھی کہ ہوئی اب طلب شاہ ولایت
فرزند سے کہنے لگی وہ صاحب عصمت
خالق نے مری کر دیا سامان زیارت
دن پھر گئے یاور مری قسمت ہوئی بیٹا
کس یاس میں مولا کی عنایت ہوئی بیٹا

جا جلد کہ اب دیر مناسب نہیں دم بھر
سنتی ہوں کہ کل کوچ ہے ان سب کا مقرر
بیٹے نے کہا جوڑ کے ہاتھوں کو کہ مادر
لے لیجئے اب اپنے لیے موزه و چادر
توشہ ہے توکل یہ نظر حق کی طرف ہے
رو پوشی سے زہرا کی کنیزوں کو شرف ہے

اک سرد نفس کھینچ کے بولی وہ دل افگار
بیٹا! مجھے کچھ موزه و چادر نہیں درکار
میں بیکس و بے پر ہوں مصیبت میں گرفتار
زینب سے تو بہتر میرا پردہ نہیں زنہار
آلِ نبوی نرغہ اعدا میں گھری ہے
شہزادی میری شام میں سر ننگے پھری ہے

یاد آتی ہے مجھ کو حرم شہ کی مصیبت
وہ نرغہ کفار وہ رسی کی اذیت
وہ ظلم ستم گاروں کے وہ عالم غربت
تازہ وہ غریبوں کے جُدا ہونے کی آفت
نیزوں پہ سران کے تھے جو نازوں کے پلے تھے
رانڈوں کے بھی بچوں کے بھی رسی میں گلے تھے

درکار ہے بیوہ کو نہ ہودج نہ عماری
پیدل میں سوا دے گا ثواب ایزد باری
عابد کی مصیبت مجھے یاد آتی ہے واری
کانٹوں پہ لیے جاتے تھے کھینچے ہوئے ناری
مہلت تھی نہ دم لینے کی اس رنج و محن میں
تھیں بیڑیاں پاؤں میں گلا طوق و رسن میں

اٹھی یہ سخن کہہ کے بہ عجلت وہ نکو کار
فرزند بھی ہمراہ ہوا چلنے کو تیار
پہنچی جو قریں زائرۃ سید ابرار
توقیر سے لائے اسے سب شاہ کے زوار
واجب تھی جو اس بے سر و سامان کی خدمت
کی دل سے ہر اک شخص نے مہمان کی خدمت

شب بھر اسی بستی میں رہے مومن و دیندار
اور وقت سحرواں سے روانہ ہوئے اک بار
ہر روز اسی طرح چلے جاتے تھے زوار
صحرا کہیں دیکھا کہیں بستی کہیں کہسار
آرام کے جویا تھے نہ راحت پہ نظر تھی
شب تھی کسی دہ میں کسی قریہ میں سحر تھی

زواروں کے وہ غول وہ ناقوں کی صدائیں
با ہم وہ نمازیں وہ وظائف وہ دُعائیں
ان لوگوں کو کیوں عز و شرف ہاتھ نہ آئیں
جن کے ملک آکر قدم آنکھوں سے لگائیں
ہر غنچہ دل شوق زیارت سے کھلا تھا
جنت کا سپاہی اُسے رستے سے ملا تھا

راحت سے چلی جاتی تھی وہ زائرہ شاہ
وارد ہوا اک دشت میں وہ قافلہ ناگاہ
واں تھے کئی سو دشمن فرزند ید اللہ
سادات کے قاتل تھے لعینوں سے ہوا خواہ
مطلق نہ ذرا خوف خدا کرتے تھے ظالم
زواروں پہ رستے میں جفا کرتے تھے ظالم

پہنچے جو سر شام سب اس دشت میں آ کر
غارت کی خبر سن کے ہر اک قلب بنا مضطر
تب قافلہ باشی نے کہا سب سے مکرر
اس راہ میں ہیں دشمن اولاد پیمبرؐ
اس راہ سے ناقوں کا گزرنا نہیں اچھا
یاں قافلہ والوں کا ٹھہرنا نہیں اچھا

مشہور ہے شہروں میں یہ صحرائے پر آفت
ایک ایک ستمگار تھے یاں برسر بدعت
زواروں کو جب آب و غذا سے ہو فراغت
بہتر ہے کہ پھر بارہوں اونٹوں پہ بہ عجلت
شبخوں کا تردد ہے ضرر پانے کا ڈر ہے
اس وادی پرحول میں کٹ جانے کا ڈر ہے

یہ بات جو اس قافلہ باشی نے سنائی
بس واں سے چلے جلد وہ مولا کے فدائی
پھرنے کے سبب چلنے کی طاقت جو نہ پائی
یہ چھٹ گئی زواروں سے گردوں کی ستائی
ناقوں کی صدائیں تھیں نہ وہ شور ذرا تھا
فرزند تھا یا آپ تھی یا سر پہ خدا تھا

جب اس نے پتا قافلہ والوں کا نہ پایا
یہ روئی کہ خون جگر آنکھوں سے بہایا
فرزند کو پاس اپنے بلا کر یہ سنایا
کس وقت میں زواروں سے قسمت نے چھڑایا
نہ راحلہ نہ زادِ سفر پاس ہے بیٹا
ہر طرح زیارت مجھے یاس ہے بیٹا

نہ قتل کی دہشت تھی نہ لٹنے کا مجھے ڈر
غم ہے کہ نہ جانا ہوا روضہ پہ میسر
اس جا کوئی مونس نظر آتا ہے نہ یاور
لکھی تھی اسی بن میں قضا وائے مقدر
حسرت بھی نہ نکلی کوئی مغموم رہی میں
افسوس زیارت سے بھی محروم رہی میں

بیٹے سے یہ کہتی تھی وہ پابند مصیبت
جو دشمن دیں دشت میں آتے پئے غارت
دیکھے نہ وہ ناقے نہ وہ اسباب تجارت
اس عاشق سرور سے یہ بولے بہ شقاوت
زواروں کو بتلا دے کہ مہلت کوئی دم ہے
ورنہ ترا سر اور شمشیر دو دم ہے

بولا پسر زائرہ بے کس و معصوم
باز آؤ جفاؤں سے پئے سید مظلوم
آگاہ ہے اس امر سے وہ خالق قیوم
کس سمت گئے وہ مجھے اصلا نہیں معلوم
دکھ کون سا یہ درد جدائی نہیں دیتا
نقش اُن کی کف پا کا دکھائی نہیں دیتا

نام شہ دیں سُنتے ہی بس آنکھ بھر آئی
اک تیغ ستم فرق پہ زائر کے لگائی
بے سر جو ہوا وہ شہ والا کا فدائی
چلائی ضعیفہ کہ دہائی ہے دُہائی
یا سرور ذیشاں! میری فریاد کو پہنچو
فرزند کو مارا ہے میری داد کو پہنچو

بے آپ کے کس سے ہو میرے دادا کا چارا
بس ایک یہی تھا میری پیری کا سہارا
بے جرم جفا کاروں نے اس لال کو مارا
جس لال کو میں جانتی تھی آنکھوں کا ستارا
جاری تھا دم نزع بھی نام آپ کا آقا
مارا گیا غربت میں غلام آپ کا آقا

ہر وقت دُعا تھی یہ مری بہ دل مضطر
زندہ رہے یا رب! یہ غلام علی اکبر
اٹھارہواں جب سال گزر جائے گا اس پر
مولا کی زیارت کو چلوں گی اسے لے کر
بچ جائے جو صدقہ میں ولی ابن ولی کے
لے جاؤں گی روضہ پر حسینؑ ابن علیؑ کے

فریاد کرے کس سے یہ گردوں کی ستائی
آقا کوئی لونڈی کی تمنا نہ بر آئی
میں روضہ انور پر پہنچنے بھی نہ پائی
تقدیر نے غربت میں مصیبت یہ دکھائی
بیٹا نہیں ہمدم نہیں پیارا نہیں آقا
اب رانڈ کا دنیا میں سہارا نہیں آقا

سنتی ہوں کہ آپ آتے ہیں مشکل میں سدا کام
کر دیتے ہیں زواروں کی راحت کا سر انجام
نام آپ کا میرا ہے وظیفہ سحر و شام
بیتاب ہوں مولا مجھے دم بھر نہیں آرام
بیٹے کا نہ صدمہ ہے نہ لٹنے کا قلق ہے
اس روضہ پُرنور سے چھٹنے کا قلق ہے

چلاتی تھی اس طرح کبھی وہ جگر افگار
جلد آئیے یا حضرت عباس علمدار
زواروں کے آپ آن کے ہوتے ہیں مدگار
لونڈی ہے تمہاری یہ مصیبت میں گرفتار
دیر اب نہ کرو شاہ مدینہ کا تصدق
کام آؤ مصیبت میں سکینہ کا تصدق

اس درد سے روئی جو وہ غمگین و دل آزار
ایک گرد ہوئی دامن صحرا سے نمودار
پرتو سی ہوئی جب وہ زمین مطلع انوار
دیکھا یہ ضعیفہ نے کہ دو آتے ہیں اسوار
روشن ہیں نقابوں سے کہ فخر دو جہاں ہیں
دو چاند سے رُخ ابر کے دامن میں نہاں ہیں

گھوڑے وہ کہ تھے تنگ جنھیں وسعت میداں
ہاتھوں میں وہ نیزے کہ دل کوہ ہو لرزاں
شمشیر ہر آن اک غیرت برق شرر افشاں
چہروں پہ چمک وه کہ خجل نیر تاباں
پُرنور جو وہ دشت کا دامن نظر آیا
میدان بلا وادی ایمن نظر آیا

افلاک سے آتی تھی یہ آواز برابر
دیکھو شرف زائرۂ سبط پیمبر
فریاد جو پہنچی ہے سوئے روضۂ انور
نکلے ہیں امام دو جہاں قبر سے باہر
عيسىٰ نفس اعجاز دکھانے کو چلے ہیں
بیٹے کو ضعیفہ کے جلانے کو چلے ہیں

جس وقت ضعیفہ کے قریب آئے وہ اسوار
سمجھی کہ وہی لوگ ہیں پھر درپئے آزار
تب رو کے یہ کہنے لگی وہ بیکس و ناچار
اب کیا ہے میرے پاس نہ درہم ہے نہ دینار
جو عہد کیا تھا وہ وفا کر دیا میں نے
فرزند بھی آقا پہ فدا کر دیا میں نے

اس وقت میں کس سے ہو مرے درد کا درماں
یہ عالم غربت پہ کڑی کوس یہ میداں
مضطر ہو نہ کیونکر یہ کنیز شہِ ذیشاں
کوئی میرے بچے کے نہیں دفن کا ساماں
منھ اپنے جگر بند سے موڑا نہیں جاتا
بے دفن وکفن لاش کو چھوڑا نہیں جاتا

رو رو کے ضعیفہ نے سخن جب یہ سنائے
صدمہ سے ان اسواروں کے آنسو نکل آئے
فرمایا کہ ہاں سچ ہے بڑے رنج اٹھائے
اب یہ نہیں طاقت جو کوئی تجھ کو ستائے
سُن کر تیری فریاد کو دل غم سے بھرے ہیں
اب تیری حفاظت کو ملایک کے پرے ہیں

کیا غم ہے اگر پاس نہیں درہم و دینار
اب زاد سفر کی تجھے حاجت نہیں زنہار
روضہ پہ پہونچا تو کچھ ایسا نہیں دشوار
بند آنکھ کرے گی تو کھلیں گے تجھے اسرار
دیکھ اپنا شرف الفتِ شاہ مدنی میں
پل بھر میں کھڑی ہوگی رواق شہ دیں میں

کس طرح نہ دل ٹکڑے ہو اے بیکس و پُرغم
سچ ہے کہ قیامت ہے جواں بیٹے کا ماتم
دشمن کو بھی یہ درد نہ دے خالق عالم
پیری میں یہ صدمہ اجل آنے سے نہیں کم
وہ جانے گا اس داغ کو گھر جس کا لٹا ہے
میرا بھی جواں لال ضعیفی میں چھٹا ہے

مجھ سا بھی نہ ہوگا کوئی بے مونس و یاور
سب قتل ہوئے جس کے پسر اور برادر
اس طرح لٹا عالم غربت میں بھرا گھر
سر پر کسی بیکس کے نہ تھا مقنع و چادر
بدعت ہے وہی ظلم کا سب طو ر و ہی ہے
زوّاروں پہ اب تک ستم و جور یہی ہے

جب درد سے تو روتی ہے اے مومنہ پاک
واللہ کہ سینے میں جگر ہوتا ہے صد چاک
بیٹے کی جدائی سے ہو مضطر و غم ناک
کرتے ہیں دعا اس کے لیے سید لولاک
گو اس کو اجل لے گئی ہستی کے چمن سے
ہم تجھ کو ملا دیں گے ترے غنچہ دہن سے

فرما کے یہ اترے فرس خاص سے حضرت
کی لاشہ بے سر پر نظر تھام کے رقت
جس تن کو نہ اصلا حرکت تھی کسی صورت
ڈھانپا اسے مولا نے تہہ دامنِ رحمت
کیوں اس کا نہ سر اوج و شرف پیش خدا ہو
جس تن پہ پس مرگ محمد کی عبا ہو

استادہ ہوئے پھر سوئے قبلہ شہِ صفدر
کی خالق اکبر سے دُعا ہاتھ اٹھا کر
جنباں جو ہوئے ذکر خدا میں لب اطہر
ہر عضو میں اس کی حرکت ہو گئی یکسر
اعجاز نمائی تھی یہ مولا کے سخن میں
قم کہتے ہی جان آگئی زائر کے بدن میں

پایا جونہی فرزند کو مادر نے سلامت
دل شاد ہوا چھا گئی چہرے پر بشاشت
آیا نظر اس کو یہ جو اعجاز و کرامت
لیٹی قدم پاک سے وہ صاحب عصمت
کہتی تھی اس اعجاز دکھانے کے میں صدقے
اے فخر مسیحا ترے اس آنے کے میں صدقے

کس طرح نہ صدقے ہوں یہ دکھ درد کی ماری
غربت میں اس اعجاز نمائی کے میں واری
ثابت تو ہوا یہ کہ ہیں آپ عاشق باری
صدقے گئی کس شہر سے آئی ہے سواری
ان قدموں سے راحت کا سبب پا گئی گویا
آپ آئے کہ نہ تھی میری جان آگئی گویا

اس بن میں بجز مرگ نہ تھا زیست کا یارا
قدموں سے ہوا آپ کے جینے کا سہارا
بیٹے کی جو فرقت سے کلیجہ تھا دو پارا
جاں آپ نے بخشی مرے پیارے کو دو بارا
یہ رحم یہ بخشش یہ عنایت نہیں دیکھی
بندے میں یہ اعجاز و کرامت نہیں دیکھی

ہر بار مرے حال پہ آنسو نہ بہاؤ
قدموں پہ بھی سر رکھتی ہوں نام اپنا بتاؤ
مشتاق بہت ہوں مجھے صورت تو دکھاؤ
صدقے گئی چہروں سے نقابوں کو اٹھاؤ
حسرت ہے کہ یہ پھول سے رخسار تو دیکھوں
دل غم سے بھرا آتا ہے دیدار تو دیکھوں

سر پاؤں پہ رکھا جو ضعیفہ نے کئی بار
نیہوڑا کے سر پاک یہ کی آپ نے گفتار
تو جس کی زیارت کو چلی ہے بدل زار
میں ہوں وہی دکھ درد رسیدہ جگر افگار
امداد گروہِ غربا کام ہے میرا
مظلوم حسین ابن علی نام ہے میرا

میں وہ ہوں کہ گھیرے تھا جسے شام کا لشکر
میں وہ ہوں کہ بے جرم چلا حلق پہ خنجر
میں ہوں وہی آفت زده و بیکس و مضطر
بلوے میں حرم جس کے پھرے کھولے ہوئے سر
گھر جس کا لٹا رن میں وہ مغموم ہمیں ہیں
پانی نہ ملا جس کو وہ مظلوم ہمیں ہیں

میں وہ ہوں کہ لاشے پہ کوئی جس کے نہ رویا
میں وہ ہوں کہ اکبر سا جواں ہاتھوں سے کھویا
ماں رہتی تھی جس بچے کے آرام کی جویا
پیکان ستم کھا کے وہی قبر پہ سویا
دنیا سے پُرارمان سفر کر گئے اصغر
پانی نہ ملا تشنہ دہن مر گئے اصغر

وہ کون سی ایذا تھی جو میں نے نہ اٹھائی
میں وہ ہوں کہ چالیسویں تک قبر نہ پائی
تو دیتی ہے جس سر کی جو اس بن میں دُہائی
یہ ہیں وہی عباس دلاور مرے بھائی
مشکل میں مدد کرتے ہیں یہ کام ہے ان کا
سقائے یتیمان حرم نام ہے ان کا

دل روتا ہے کیوں اشک نہ آنکھوں سے بہائیں
دکھ کون سے اور کون سی رُوداد سنائیں
جن لوگوں کے ناموس پہ گزریں یہ جفائیں
انصاف کی جا ہے وہ کسے شکل دکھائیں
ٹکڑے ہے جگر سینے میں ہر بار ہمارا
اب حشر پہ موقوف ہے دیدار ہمارا

یہ سنتے ہی قدموں سے لپٹ کر وہ پکاری
اے شیر خدائے دو جہاں عاشق باری
ان قدموں کے اس آپ کے آنے کے میں واری
آقا میں تڑپتی تھی زیارت کو تمھاری
یاور مری قسمت تھی کہ ممتاز ہوئی میں
حضرت کی کنیزوں میں سرافراز ہوئی میں

میں پا گئی مولا کے قدم فخر کی جا ہے
یہ رحم یہ الطاف و کرم فخر کی جا ہے
دیدار شہنشاہِ اُمم فخر کی جا ہے
ہاتھ آ گئی جاگیر ارم فخر کی جا ہے
مشتاق تھی میں جس کی وہ صورت نظر آئی
آج احمد و حیدر کی زیارت نظر آئی

یہ کہہ کے پھری گرد قدم وه بصد الفت
غش ہو گئی ریتی پہ یہ طاری ہوئی رقت
چونکی جو ذرا غش سے وہ پابند مصیبت
تھی پیش نظر روضۂ اقدس کی زیارت
سر اوج مقدر کا دو بالا نظر آیا
آنکھوں کو مزار شہِ والا نظر آیا

کیوں مومنو! آقا کی سُنی بخشش و رحمت
یوں ہوتی ہے مشکل میں غریبوں پہ عنایت
واجب ہے ولائے پسر شاہ ولایت
ہے تعزیہ داروں کے لیے گلشن جنت
مشکل میں نظر رحم کی فرماتے ہیں آقا
شیعوں کے یونہی قبر میں کام آتے ہیں آقا

کیوں چرخ جو یوں دکھ میں مدد کرنے کو آئے
زنداں سے کوئی اس کے نہ یتیموں کو چھڑائے
یوں جس کا پدر دشت میں اعجاز دکھائے
تا شام وہی بیڑیاں پہنے ہوئے جائے
کس منھ سے بجز شکر نہ فرماتے تھے عابد
سر خم کیے کانٹوں پہ چلے جاتے تھے عابد

خاموش انیسؔ اب کہ نہیں قلب کو آرام
ہے یہ شرف زائرہ بیکس و ناکام
کرتے ہیں طلب جس کو امام ذوالاکرام
ہو جاتا ہے پل بھر میں زیارت کا سر انجام
مانند شہِ جن و بشر ہوتے ہیں جس پر
یوں جاتا ہے رحمت کی نظر ہوتے ہیں جس پر
