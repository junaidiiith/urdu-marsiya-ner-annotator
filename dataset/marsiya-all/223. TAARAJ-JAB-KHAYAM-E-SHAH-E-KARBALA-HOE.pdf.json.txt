MarsiyaeMarsiya
www.emarsiya.com


تاراج جب خیام شہ کربلا ہوئے
برباد اہل بیت رسول خدا ہوئے
سجاد عارضہ میں اسیر جفا ہوئے
بے پردگی میں آل عبا مبتلا ہوئے
دل ہل رہے تھے آگ لگی تھی زمانے کو
چادر کسی کے پاس نہ تھی منہ چھپانے کو

گاڑے گئے لعینوں کے تن، وا مصیبتا
شبیر کو ملا نہ کفن، وا مصیبتا
تھی سر برہنہ شہ کی بہن، وا مصیبتا
بارہ گلے تھے، ایک رسن، وا مصیبتا
گھوڑوں پہ اپنے اہل شقاوت سوار تھے
پیدل جناب عابد عالی وقار تھے

اونٹوں پہ جب کہ آل نبی کو کیا سوار
اس ناتوان و زار کے دی ہاتھ میں مہار
جب لے چلے اسیروں کو مثل گناہ گار
چلاتی تھی یہ زینب غمگین و سوگوار
یا شاہ دیں اسیری خواہر کو دیکھیے !
سر ننگے سب ہیں، آلِ پیمبر کو دیکھیے!

جب دختر علیؑ نے یہ رو کر کیا بیاں
نیزہ پہ چشم شاہ سے آنسو ہوئے رواں
پھر شمر کو پکاری یہ زینب بصد فغاں
گر حکم دے تو بھائی سے مل لے یہ خستہ جاں
لاش امام پاک پھر اک بار دیکھ لوں
سبط نبی کا آخری دیدار دیکھ لوں

جھنجھلا کے اُس شقی نے کہا یہ نہیں قبول
لاشے پہ رونے پیٹنے سے ہوگا کیا حصول
ہمراہ ہے سناں پہ سر دلبر رسول
بس ہاتھ مَل کے رہ گئی وہ دختر بتول
چلائی پاس آپ کے کس طرح آؤں میں !
بھبّا تمھاری لاش کے قربان جاؤں میں!

مجبور ہے یہ بیکس و مظلوم و بے وطن
شرمندہ ہے کہ دے نہ سکی آپ کو کفن
تیجا بھی کر سکی نہ تمھارا یہ خستہ تن
چادر بھی اب تو سر پہ نہیں کیا کرے بہن
ملتا نہیں کفن تمھیں، ایسے غریب ہو
کب دیکھیے کہ آپ کو تربت نصیب ہو

اُس وقت شہ کے حلق بریدہ نے دی صدا
اللہ کی رضا سے ہے بندے کو زور کیا
غم ہے مجھے کہ سر پہ تمھارے نہیں ردا
سبط رسول حق تیری الفت کے ہو فدا
پردے کا دھیان ہے نہ تباہی کا دھیان ہے
اس دکھ میں ابن شیر الہی کا دھیان ہے

بھینا ہمارے لاشہ بے سر کا غم نہ کھاؤ
بس اب نہ پیٹ پیٹ کے بھائی کا دل کڑھاؤ
سر ننگے راہ حق میں سوے شام و کوفہ جاؤ
چادر اگر نہیں ہے تو بالوں سے منہ چھپاؤ
دکھ درد سہہ لو بخشش امت کے واسطے
محبوس تم ہوئی ہو شفاعت کے واسطے

روح بتول کی تمھیں دیتا ہوں میں قسم
کیجو زباں سے کچھ نہ گلا دکھ ہوں یا ستم
لیکن رہے خیال سکینہ کا دم بہ دم
تم جانتی ہو اس کو بہت چاہتے تھے ہم
اس کو بہن، لعیں نے طمانچے لگائے ہیں
بھینا یہ سب حسین نے صدمے اٹھائے ہیں

اس دم کیا تڑپ کے سکینہ نے یہ کلام
اماں کدھر سے مجھ کو پکارے شہ امام
گرتی ہے اونٹ سے کوئی دم میں یہ تشنہ کام
دکھلا دو مجھ کو لاشہ سلطان خاص و عام
گردن مری بندھی ہے خبر کیا نہیں انھیں
اماں سحر سے بیٹی نے دیکھا نہیں انھیں

اماں جہاں سے جانو، بلا دو حسین کو
اللہ میرا حال دکھا دو حسین کو
مرتی ہوں مجھ سے جلد ملا دو حسین کو
آرام میں ہوں گڑ تو جگا دو حسین کو
اماں تمھیں نے مجھ سے چھڑایا ہے شاہ کو
لوں گی تمھیں سے میں شہ عالم پناہ کو

پوچھوں گی میں پدر سے کہ بابا یہ کیا کیا
حضرت نے مجھ کو ساتھ نہ کیوں اپنے لے لیا
جو آپ سے ہلے اُسے کرتے ہیں یوں خفا
پوچھا نہ تم نے مجھ پہ یہ ظلم و ستم ہوا
کس شہر میں چلے گئے منھ مجھ سے موڑ کے
بستی بسائی کون سی بیٹی کو چھوڑ کے

کہنے لگی سکینہ سے بانو کہ میں نثار
بی بی تمھیں ملیں گے نہ اب شاہ نامدار
صدقے میں، غل مچا کے پکارو نہ بار بار
گھڑکے کہیں نہ پھر تمھیں شمر ستم شعار
کیا زور میرا، باپ جو بیٹی سے دُور ہے
قربان جاؤں میرا بھلا کیا قصور ہے

یاں ماں میں اور بیٹی میں ہوتے تھے یہ کلام
چلایا شمر ہوئے گا کیا اب یہیں مقام
سجاد سے کہا کہ زمام اشتروں کی تھام
اب جلد ہوں رواں حرم شاہ سوے شام
منزل بہت کڑی ہے اذیت ہے راہ میں
ٹھیرے نہ اب اسیر کوئی قتل گاہ میں

روتے ہوئے یہ سن کے چلے عابد حزیں
مجرے کو جھک گئے طرف لاش شاہ دیں
زینب پکاری اے پسر ختم مرسلیں
مجبور ہے اسیر بہن زور کچھ نہیں
ہے ہے یہ دھوپ اس جسد پاش پاش پر
رونا ملا بہن کو نہ بھائی کی لاش پر

لو الوداع اے شہ ابرار، الوداع
اے سرو باغ احمد مختار الوداع
اے اہل بیت پاک کے سردار الوداع
چلائے شہد کہ خواہر غم خوار، الوداع
سونپا تمھیں حمایت شیر الٰہ میں
زینب سکینہ جان سے ہشیار راہ میں

راہی ہوئے اُدھر تو وہ ناشاد نوحہ گر
محتاج قبر رہ گئی حضرت کی لاش ادھر
وہ ریگ گرم اور وہ صحراے پُر خطر
روتے تھے طائران ہوا ان کی لاش پر
ایک ایک بی بی پیٹ کے سرخاک اڑاتی تھی
چاروں طرف سے رونے کی آواز آتی تھی

دن کو بنی اسد کا جو ہوتا تھا واں گزر
لاشوں کو دیکھ دیکھ کے ہوتے تھے نوحہ گر
کہتے تھے سب یہ سینہ و سر پیٹ پیٹ کر
کیا سانحہ ہے جس سے کہ بیتاب ہے جگر
بے سر ہر ایک غیرت شمشاد ہو گیا
یہ کس کا باغ دشت میں برباد ہو گیا

اُس قوم سے جو ایک کا شب کو گزر ہوا
پاس آ کے قتل گاہ میں دیکھا یہ ماجرا
ایک خیمہ سیاہ ہے اس دشت میں بپا
شمسہؔ سی جس کے گرد ہے خورشید کی ضیا
روشن ہے دشت قتل، یہ عالم ہے نور کا
اس خیمہ پر یقین ہوا کوہ طور کا

دیکھا یہ سانحہ تو ہوا اُس کو اضطراب
کہنے لگا میں جاگتا ہوں یا کہ ہے یہ خواب
کیا دیکھتا ہے اتنے میں پھر وہ جگر کباب
دو شخص نکلے خیمے سے مانند آفتاب
گرد و غبار میں رخ انور اَٹے ہوئے
سینے کبود اور گریباں پھٹے ہوئے

گردن میں ان کی شال عزا اور سیہ لباس
صدموں سے رنگ چہروں کے فق اور دل اداس
سینوں پہ ہاتھ، آنکھوں میں اشک اور ہجوم یاس
آہستہ آئے روتے ہوئے ایک لاش پاس
پہلے بڑھایا ہاتھ کو تسلیم کے لیے
پھر لاش اُٹھ کھڑی ہوئی تعظیم کے لیے

سر پیٹ پیٹ کر جو وہ روتے تھے زار زار
جنباں زمیں تھی، کانپتا تھا چرخ بے مدار
گردوں سے پھر عماری نور اُتری ایک بار
ہیں اُس میں چند بیبیاں نالان و بے قرار
حوریں ہیں ساتھ چاک گریباں کیے ہوئے
اور ہاتھ میں گلاب کے شیشے لیے ہوئے

نکلیں پھر اس عماری سے گریاں وہ بیبیاں
سر پر اڑاتی خاک پریشاں بصد فغاں
اک بی بی آگے آگے یہ کرتی ہوئی بیاں
اے میرے نور عین، تری لاش ہے کہاں
کیوں کر نہ تیرے داغ سے دل بیقرار ہو
بیٹا تمھاری لاش کے مادر نثار ہو

اے میری جان! اے مرے پیارے کدھر ہے تو!
سولہ پہر کی پیاس کے مارے کدھر ہے تو!
اے عرش کبریا کے ستارے کدھر ہے تو!
چلتے ہیں دل پہ درد کے آرے کدھر ہے تو!
کیوں کر کفن نہ چاک کرے ماں مزار میں
لاشہ اٹا ہوا ہے تمھارا غبار میں

ماں صدقے اے شہید جفا و ستم پسر!
اے حامل اذیت و رنج و الم پسر!
اے میری جان، اے مرے محبوس غم پسر!
اے خیر خواہ امت خیر الامم پسر!
ڈھونڈھوں کدھر میں چاند کو اس کالی رات میں
کیا لاش بھی تمھاری بہا دی فرات میں

وہ حلق پاک چومتے تھے جس کو مصطفا
ہے ہے کٹا چھری سے وہی چاند سا گلا
عاشق تھا باپ، بھائی تصدق تھا، ماں فدا
مجھ دل جلی کے دکھ پہ کسی کا نہ دل جلا
تم چھٹ گئے بہن سے، بہن تم سے چھٹ گئی
میری کمائی ہاے اسی بن میں لٹ گئی

دل ماں کا بے قرار ہے بیٹا اٹھو ذرا!
ٹکڑے ہے تیغ غم سے کلیجہ اٹھو ذرا!
بحر شرف کے گوہر یکتا اٹھو ذرا!
اے سرو باغ فاطمہ زہرا اٹھو ذرا!
اس آتما کی آنچ نے چھاتی جلائی ہے
واری یہ ماں بہشت سے رونے کو آئی ہے

قربان ہو گئی مجھے اٹھ کر گلے لگاؤ
ماں بوسے لیوے، حلق بریدہ تو آگے لاؤ
روتی ہوں میں بہت مجھے پیارے نہ اب رلاؤ
میں ناتواں ہوں ہاتھ مرا تھامنے کو آؤ
تیر الم جو دل پہ لگے ہیں نکال دو
یہ ہاتھ خوں بھرے مری گردن میں ڈال دو

زہراؑ نے جب یہ بین کیے تھام کر جگر
حوریں بھی پیٹنے لگیں ہاتھوں سے اپنا سر
ناگہ پکارا لاشۂ سلطان بحر و بر
اماں، ادھر ہے آپ کا خادم لہو میں تر
ہم تابع رضاے خداے قدیر ہیں
پہلو میں برچھیاں ہیں، تو سینہ میں تیر ہیں

چلائی وہ کہ میں تری آواز کے فدا
اے کاش، تیرے بدلے مرا کاٹتے گلا
آئی قریب لاش جو وہ غم کی مبتلا
تر خوں میں ماں کو بیٹے کا لاشہ نظر پڑا
دیکھا لہو میں تر جو تن پائمال کو
لپٹا لیا بتول نے چھاتی سے لال کو

سینہ پہ بوسہ دے کے پکاریں بحال زار
قربان تیری لاش کے، اے میرے گلعذار
غش آگیا یہ کہتے ہی زہرا کو ایک بار
حیرت میں تھا یہ شخص مگر دل تھا بے قرار
کہتا تھا رو کے آہ یہ کیا ماجرا ہوا
دنیا اُلٹ گئی ہے کہ محشر بپا ہوا

ناگاہ نور صبح فلک پر ہوا عیاں
لوٹا سپاه روز نے بس شب کا کارواں
دیکھا نہ وہ عماری ہے اور نہ وہ بیبیاں
جنگل وہی ہے اور وہی لاتے ہیں خونچکاں
صدمہ ہوا جو اس کے دل دردناک پر
بس یا علیؑ! وہ کہہ کے گرا روے خاک پر

ہوش آیا جب تو گھر کو گیا وہ بصد بکا
غم گین و بے حواس و گریباں پھٹا ہوا
پوچھا ہر ایک نے کہ ہوا ہے تجھے یہ کیا
کیوں پا برہنہ آیا ہے سر کیوں ہے پیٹتا
وہ شخص منھ ہر ایک کا رو رو کے تکتا تھا
رفت کا تھا یہ جوش کہ کچھ کہہ نہ سکتا تھا

تھا ان میں ایک شخص مسن اور ہوشیار
بولا وہ کچھ نہ کچھ ہوا مقتل میں آشکار
لاشے جہاں ہیں ڈر گیا شاید یہ دل فگار
یہ سن کے اور رونے لگا وہ بحال زار
چلائیں بیبیاں کہ ارے کیا جفا ہوئی
تسکیں اُسے نہ رونے سے پر مطلقا ہوئی

رونے پہ اس کے رونے لگے سب بصد الم
تب عورتوں نے مردوں سے پوچھا بہ درد و غم
جلدی کہو کہ خلق میں یہ کیا ہوا ستم
دل پر یہ رنج ہیں کہ نکلتے ہیں تن سے دم
جنگل میں روز باد صبا خاک اڑاتی ہے
پچھلے کو کس کے رونے کی آواز آتی ہے

مردوں نے عورتوں سے کہا تب بہ اشک و آہ
اُترا تھا اس زمین پر اک بندہ الٰہ
ذی قدر و ذی کرامت و ذی جاہ و دیں پناہ
ثابت یہ تھا کہ ہے کسی سرحد کا بادشاہ
بندوں میں حق کے بندۂ عالی مقام تھا
الحق رسول تھا وہ کوئی یا امام تھا

ناگاہ دشت کیں میں ہوئی آمد سپاہ
لڑنے پر مستعد ہوئے دو لاکھ رو سیاہ
یاں تک کہ بند ہو گئی چاروں طرف سے راہ
حلقہ میں گھر گیا وہ شہنشاہ دیں پناہ
نرغہ سپاہِ شام کا دو چند ہو گیا
تھی ساتویں کہ آب رواں بند ہو گیا

وہ لو، وہ دھوپ دشت کی وہ گرمیوں کے دن
طفل اس کے جاں بہ لب ہوئے آب و طعام بن
ضد بہر آب کرتے تھے بچے کہ کم تھے سن
روتا تھا سر جھکائے وہ سلطان انس و جن
آرام صبح کو تھا نہ راحت تھی شام کو
دو دن ملا نہ آب کسی تشنہ کام کو

روز دہم جو آیا تو بجنے لگے دُہل
برپا ہوا جلا جل و قرنا کا رن میں غل
لشکر میں اس کے آہ اکاسی جواں تھے کل
کیا قصد تھے کہ ہنستا تھا اک اک بہ شکل گل
لیکن نہ تھا ہراس کسی رشک ماہ پر
سینے سپر کیے ہوئے تھے بادشاہ پر

ناگاہ فوج کیں سے چلے تیر دس ہزار
شہ سے وغا طلب ہوئے جرار نامدار
ڈر ڈر کے بھاگ بھاگ گئی فوج نابکار
نعرے کیے کہ گونج گیا دشت کارِ زار
غازی تھے صف شکن تھے جری تھے دلیر تھے
دو دن سے تشنہ لب تھے پہ جرأت میں شیر تھے

لڑ لڑ کے فوج کیں سے جو وہ ہو گئے تمام
نکلے وغا کو شہ کے عزیزان تشنہ کام
بے جاں جو رن میں ہو گئے وہ طفل لالہ فام
دولھا پھر اک شہید ہوا با صد احترام
بے دست اس کے بعد علمدار ہو گیا
بے دم سناں سے فوج کا سالار ہو گیا

حجت تمام کرنے کو وہ شاہ بے نظیر
خیمہ سے لایا ہاتھوں پہ شش ماہا اک صغیر
ہم صورت علیؑ تھا وہ بچہ مہ منیر
مارا اُسے بھی حُرملۂ سنگدل نے تیر
تڑپا جو وہ تو باپ کا رخ زرد ہو گیا
منھ سے اُگل اُگل کے لہو سرد ہو گیا

اُس شاہ نے لٹا دیا اس کو بھی خاک پر
اور بہر جنگ باندھ لی ٹوٹی ہوئی کمر
صفدر نے غیظ سے جو سوے تیغ کی نظر
باہر ہوئی نیام سے خود تیغ شعلہ ور
بڑھ بڑھ کے وہ سیاہ علم کھولنے لگے
تھم تھم کے شاہ تیغ دو دم تولنے لگے

آئی سمٹ کے فوج جو اُس خوشخصال پر
تنہا لڑا ہزاروں سے وہ شاہ نام ور
شمشیر شعلہ ریز غضب کاٹتی تھی سر
تھا تہلکہ یہ فوج عدو میں کہ الحذر
غل تھا کہ ہاتھ اے شہ ابرار روکیے
امت پہ رحم کیجیے، تلوار روکیے

کیا رحم تھا کہ روک لی یہ سن کے ذوالفقار
تھمنا تھا تیغ کا کہ چلے تیر دس ہزار
سینہ تمام چھن گیا بیکس کا ایک بار
کرتے تھے پاس آن کے سب برچھیوں کے وار
آخر تھما نہ زین پہ تھرا کے گر پڑا
طاری ہوا یہ ضعف کہ غش کھا کے گر پڑا

گھوڑے سے جب زمیں پہ گرا وہ نحیف و زار
سر تن سے کاٹ لو یہ ہوئی ہر طرف پکار
خنجر کمر سے کھینچ کے تب اک ستم شعار
سینہ پہ اس غریب کے آ کر ہوا سوار
خیمہ میں غل ہوا کیا فریاد و آہ کا
سر تن سے اس نے کاٹ لیا بے گناہ کا

تا وقت عصر ہو چکا جس دم یہ قتل عام
پھر ناریوں نے پھونک دیے آگ سے خیام
ناموس بھی اسیر ہوئے گھر لٹا تمام
راہی سبھوں کو لے کے ہوئی فوج سوے شام
زہراؑ برہنہ سر ہے، علیؑ دل ملول ہے
کہتے ہیں سب وہ لاشہ سبط رسول ہے

جلتا ہے دن کی دھوپ میں اس شاہ کا بدن
راتوں کو اوس کھاتا ہے مظلوم بے وطن
روتے ہیں اس کی لاش پہ پیغمبر زمن
اس لاش کو نہ گور میسر ہے نہ کفن
بھائی بہن ہے گود کا پالا نہیں کوئی
تربت میں اس کو گاڑنے والا نہیں کوئی

یہ سُن کے بیبیوں کے دلوں کو رہی نہ تاب
چلائیں ہاے یثرب و بطحی ہوا خراب
ہے ہے اسیر ہو گئی زینبؑ جگر کباب
وہ تو حسینؑ ہے جگر و جان بو تراب
اعدا نے اُس پہ ظلم و ستم بے سبب کیا
تم نے بھی اس کی لاش نہ گاڑی غضب کیا

تم مرد ہو کے حاکم نامرد سے ڈرے
اب ہم کریں گے دفن انھیں جو خدا کرے
تم اوڑھو چادریں کہ ہیں دل خوف سے بھرے
ہتھیار ہم کریں گے جیے کوئی یا مرے
اب ہم اٹھائیں گے جسد پاش پاش کو
پنہاں کریں گے خاک میں سید کی لاش کو

اُٹھیں جو بیلچے لیے ہاتھوں میں بیبیاں
گر گر کے پاؤں پر کیا مردوں نے یہ بیاں
تم بیٹھ کر گھروں میں کرو نالہ و فغاں
ہم دفن جاکے کرتے ہیں لاش شہِ زماں
حاکم اگر لڑے گا تو ہم خوں بہائیں گے
ہم تربتیں غریبوں کی جا کر بنائیں گے

یہ کہہ کے نکلے بیلچے لے کر بصد الم
آئے قریب مقتل شاہنشہ امم
آپس میں کہتے تھے یہی رو کر بدرد و غم
کس طرح گاڑے جائیں گے یہ کشتۂ ستم
سردار کون سا ہے یہ مطلق خبر نہیں
ہم دفن کیا کریں کہ کسی تن پہ سر نہیں

حیرت میں سب کھڑے تھے یہ لاشوں کی درمیاں
اک روشنی جو پھیل گئی رن میں ناگہاں
دیکھا جو مُڑ کے اک تتق گرد ہے عیاں
آواز ہے بلند یہ باصد غم و فغاں
ٹھہرو کہ دفن کرنے کو لاشوں کے آتے ہیں
سجادؑ سر حسینؑ کا ہاتھوں پہ لاتے ہیں

یہ غل بپا تھا جو پے سلطان انس و جاں
مقتل پہ آئے حضرت سجادؑ ناتواں
دو نہریں آنسوؤں کی ہوئیں چشم سے رواں
چلایا السلام علیک، اے شہ زماں!
زنداں میں بے قرار تھا حضرت کے واسطے
آیا ہے یہ غلام زیارت کے واسطے

رو کر پڑھی زیارت شاہنشہ انام
پھر فرطِ شوق میں یہ کیا شاہ سے کلام
اے سالکانِ راہِ الہی، مرا سلام
یاں تک لیا امام زماں نے ہر ایک نام
پھر تھا یہ جوش گریہ کہ تھرا کے گر پڑے
حضرت قریب لاش پدر آ کے گریزے

روتے اُٹھے جو خاک سے سجادِ دلفگار
تیار پائے سارے شہیدوں کے واں مزار
چاہا کہ پہلے دفن کریں شہ کا جسم زار
آئی صداے حضرت شبیرؑ نامدار
بیٹا لٹاؤ تم میرے پیاروں کو قبر میں
اے ماہ، پہلے رکھو ستاروں کو قبر میں

دیکھا جو جسم پاک کو دل کانپنے لگا
زخموں کی تھی نہ لاشۂ اقدس پہ انتہا
سینے سے کھینچے تیر، تو رقت کا جوش تھا
تھیں پہلوؤں میں بوڑیاں نیزوں کی جابجا
کہتے تھے دیکھ دیکھ کے ٹکڑوں کو لاش کے
اب تک کھلے ہیں زخم تن پاش پاش کے

لکھا ہے حسب حکم شہِ عرش بارگاہ
دفنائی کنج قبر میں سب شاہ کی سپاہ
فارغ ہوئے جو دفن سے سب کے باشک و آہ
آئے قریب لاشۂ سلطان دین پناہ
رعشہ تھا ہاتھ میں تو قدم لڑکھڑاتے تھے
سر اپنا پیٹ پیٹ کے آنسو بہاتے تھے

لائے قریب قبر جو لاشے کو ایک بار
دست خدا کے ہاتھ ہوئے واں سے آشکار
روتے تھے قبر شاہ پہ محبوب کردگار
بولی حسنؑ سے فاطمہؑ یہ ہو کے بے قرار
صدمہ اتارنے میں نہ ہو نور عین کو
محسنؔ کو تم لو گود میں میں لوں حسینؑ کو

تھا قبر شاہ دیں میں عجب نور جلوہ گر
شفاف تھی زمیں، کہ ٹھہرتی نہ تھی نظر
اک نور کا حجاب تھا مرقد پہ سر بسر
تختہ بنا گلاب کا صحراے پُر خطر
خوشبو یہ تھی کہ جان مزا اُس سے پاتی تھی
بوے بہشت مرقد انور سے آتی تھی

تربت میں رکھ کے لاش، اُٹھایا سر حسینؑ
چلائی فاطمہؑ کہ وہ آیا سر حسینؑ
عابدؑ نے جب کہ تن سے ملایا سرِ حسینؑ
غل تھا کہ آج جسم نے پایا سر حسینؑ
عرش بریں کو خاک کا پیوند کر دیا
تختے لگا کے قبر کو پھر بند کر دیا

مٹی گرا کے رونے لگے بادل حزیں
چلائی فاطمہؑ کہ مجھے تاب اب نہیں
تربت میں ہاے چھپ گیا یہ جسم نازنیں
کہتے تھے سب غروب ہوا آفتاب دیں
تیار کر کے قبر کو عابد جو ہٹ گئے
غل تھا کہ اب زمین کے طبقے الٹ گئے

قوم اسدؑ کے رونے سے اک حشر تھا بپا
کہتے تھے پیٹ پیٹ کے ہے ہے یہ کیا ہوا
ناگاہ آئی مرقدِ انور سے یہ صدا
اب سوے شام جاؤ جو ہونا تھا ہو چکا
زنداں میں سب کو تیرے لیے اضطرار ہے
اے میری جاں پھوپی کو ترا انتظار ہے

اب کر بلا سے شام میں جانا کہوں میں کیا
دنیا میں اے انیسؔ عجب حشر تھا بپا
اب ہاتھ اٹھا کے خالق اکبر سے کر دعا
اے دافع غم و الم اے واہب العطا!
جاؤں یہاں سے روضۂ عنبر سرشت میں
دوزخ سے پھر نکال کے پہونچا بہشت میں
