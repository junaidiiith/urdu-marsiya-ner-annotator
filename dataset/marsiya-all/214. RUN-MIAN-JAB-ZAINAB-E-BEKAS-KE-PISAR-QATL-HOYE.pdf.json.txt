www.emarsiya.com
نقوش، انیس نمبر

مرثیہ 22
رَن میں جب زینب بیکس کے پسر قتل ہوئے

1
رن میں جب زینبؑ بیکس کے پسر قتل ہوئے
بوند پانی نہ ملا تشنہ جگر قتل ہوئے
جب خبر آئی کہ وہ رشک قمر قتل ہوئے
کہا زینبؑ نے ہوا خوب اگر قتل ہوتے
آج کے روز بچا کر انہیں کیا کرتی میں
ہوتے سو بیٹے تو بھائی پہ فدا کرتی میں

2
سن میں گو چھوٹے تھے دونوں وہ میرے گل اندام
ارے جاتا نہیں کچھ ان کا تعجب کا مقام
دونوں پوتوں نے کیا جعفر طیار کا نام
ان کا جو کام تھا ان سے بھی بن آیا ہے وہ کام
میں بھی تھی دیکھتی لڑتے تھے جو دلبند مرے
مار کر بہتوں کو مارے گئے فرزند مرے

3
ان کی جرأت کے میں صدقے ہوئی ہمت کے نثار
آپ مجھ سے یہ کہا کرتے تھے وہ لیل و نہار
اماں ! ماموں سے دلاؤ ہمیں ایک ایک تلوار
پھر بھگا دیویں اگر سامنے دشمن ہوں ہزار
بنت زہرؑا کا جو تھا دودھ پیا دونوں نے
منھ سے جو کہتے تھے آخر وہ کیا دونوں نے

4
پوچھتے رہتے تھے مجھ سے وہ مرے راحت جاں
ہم سے اماں کرو نانا کی لڑائی کا بیاں
اسلحہ پہنے یہ کیا وضع تھی کیا شوکت و شاں
ہم نواسوں کی وہ سج ہووے گی جب ہوں گے جواں
ملتی ہے جعفر طیارہ کی صورت کسی میں
سچ بتا دو کہ ہے نانا کی شباہت کس میں

5
رونے لگتی تھی میں لے لے کے بلائیں ان کی
اور کہتی تھی کہ اس فہم کے قربان گئی
اے مرے پیارو ! تمہارے میں ارادے سمجھی
تم میں سب شان ہے دادا کی بھی نانا کی بھی
آپ کو سب میں نموار کرو ان کی طرح
اب میں تب جانوں جو تلوار کرو ان کی طرح

6
سن کے مجھ سے یہ بیاں دونوں بہت ہوتے تھے شاد
کھتے تھے حق کہیں برلائے ہماری بھی مراد
ان کی ہمت سے توقع مجھے پڑتی تھی زیاد
بارے میں وہ باتیں دم جنگ رہیں دونوں کو یاد
ان کے مرجانے سے ظاہر میں تو برباد ہوئی
پر حقیقت میں جو پوچھو تو بہت شاد ہوئی

7
غم سے میں شب کو جو روتی تھی بصد رنج ومحن
روانے لگتے تھے مرے ساتھ مرے غنچہ دہن
کہتے تھے وہ مرے منہ پر سے ہٹا کر دامن
امان کیوں روتی ہو زانو سے اٹھاؤ گردن
سر مرا چھاتی سے لپٹاتے تھے گلرو میرے
چھوٹے سے ہاتھوں سے تھے پونچھتے آنسو مرے

8
بال بھیگے ہوئے رُخ سے مرے سرکاتے تھے
میں جو منہ پیٹنے لگتی تھی تو گھبراتے تھے
منتیں کرتے تھے سرپاؤں پہ ٹھہراتے تھے
کیسے دونوں مری چھاتی سے لپٹ جاتے تھے
کہتے تھے رات بہت آئی ہے سوؤ اماں!
ماموں صاحب کی قسم تم کو نہ روؤ اماں!

9
کہتی تھی اے مرے پیارو ! میں نہ روؤں کیونکر
لال زہرؑا کا ہے بے چین میں سوؤں کیونکر
ہوش گم ہیں مری جاں اپنے نہ کھوؤں کیونکر
بند پانی ہے منہ اشکوں سے نہ دھوؤں کیونکر
ماں کی راحت کا میں واری نہ سر انجام کرو
میری قسمت میں تو رونا ہے تم آرام کرو

10
ابن زہرؑا کو قلق ہے مرے دم میں نہیں دم
لاکھ بے دینوں کے نرغے میں ہیں سلطان امم
تین دن گزرے ہیں پانی نہیں پہنچا ہے بہم
واں بہت جنگ کا ساماں ہے ادھر لوگ ہیں کم
دیکھے کیا مجھے قسمت ہے دکھاتی پیارو !
بھائی کی بیکسی دیکھی نہیں جاتی پیارو !

11
ہے یقیں مجھ کو کہ بھائی نہیں بچنے کا مرا
شام سے فاطمہؑ کے رونے کی سنتی ہوں صدا
قابل جنگ میں جو شہ پہ وہ ہوویں گے فدا
تم بہت سن میں ہو چھوٹے مجھے دھڑکا ہے بڑا
سب کے فرزندوں کی میداں میں شہادت ہوگی
وائے قسمت مجھے بھائی سے خجالت ہو گی

12
تم جواں ہوتے تو کیا غم تھا مجھے اے پیارو
پہلے میں کہتی کہ ماموں پہ سر اپنے وارو
جس کو دعویٰ ہو شجاعت کا اسے للکارو
تیر جو شاہ کو مارے اسے نیزے مارو
چاہنے والی بہن شاہ کی مشہور ہوں میں
ہائے کوتاہی تقدیر سے مجبور ہوں میں

13
میری باتوں کو وہ سُن سُن کے یہ کرتے تھے بیاں
خورد سالی پہ نہ فر زندوں کی جاؤ امّاں
ایک سے رو برو شمشیر کے ہیں خورد و کلاں
قید کیا ہوں گے جو ماموں پہ نے ہوں گے قرباں
سایہ کی طرح نہ قدموں سے جدا ہوویں گے
دیکھنا پہلے جوانوں سے فدا ہوویں گے

14
سن میں جو چھوٹے ہیں پر صاحب توقیر ہیں ہم
قد میں نیزے سے ستم گار ہیں تو تیر ہیں ہم
نہیں دشمن کو اماں جس سے وہ شمشیر ہیں ہم
شیر حق مصحف ناطق ہیں تو تفسیر ہیں ہم
فضل حق سے ہے ید اللہ کی طاقت ہم میں
کوئی ہم سے بھی زبردست ہے کیا عالم میں

15
میں یہ کہتی تھی کہ آوے مجھے باور کیوں کر
رن میں لڑتے ہوئے دیکھے تمہیں مادر کیوں کر
مجھ کو دکھلاؤ گے تلواروں کے جوہر کیوں کر
یہی دھڑکا ہے کہ ہوگی یہ مہم بسر کیوں کر
وہ بھی کہتے تھے کہ ڈیوڑھی پہ کھڑے ہونا تم
ہم سے کچھ ہو نہ سکے گا تو تبھی رونا تم

16
صادق القول تھے لوگو ! مرے دونوں پیارے
شکر کرتی ہوں کہ ماموں پہ سر اپنے وارے
فاریغ البال ہوئے مٹ گئے دھڑکے سارے
کیا ندامت تھی جو فرزند نہ جاتے مارے
خوں میں ڈوبیں گے یہ معلوم نہ تھا حال مجھے
سرخرو کر گئے کنبہ میں مرے لال مجھے

17
اب میں کہتی ہوں کہ جب جا چکے وہ دنیا سے
ہآئے بچے مرے مارے گئے بھوکے پیا سے
ایسے بچھڑے کہ دوبارا نہ ملے بابا سے
داغ ان کا کوئی پوچھے پسر زہرؑا سے
زخم کھائے ہوئے وہ خاک پہ سوتے ہوں گے
شہ دیں بھانجوں کی لاشوں پہ روتے ہوں گے

18
یہ وہ کہتی تھی کہ روتے ہوئے اکبرؑ آئے
اور نزدیک پھوپھی کے گئے سر نہوڑائے
پوچھا زینبؑ نے تو یہ بات زباں پر لائے
اے پھوپھی ! آپ کے پیاروں نے گلے کٹوائے
آپ روتے ہیں کھڑے اور یہ فرماتے ہیں
لاشے لے جاؤ تم اب مرنے کو ہم جاتے ہیں

19
مجھ سے دیکھا نہیں جاتا شہ مظلوم کا حال
آپ کے بیٹوں کے مرجانے کا صدمہ ہے کمال
کھتے ہیں تھامے کلیجے کو شہ نیک خصال
ہائے مارے گئے ناحق مری ہمشیر کے لال
جا کے منہ خیمہ میں کیونکر اُسے دکھلاؤں میں
ہو خجالت تو نہ زینب سے جو مر جاؤں میں

20
یہ خبر سنتے ہی گھبرا گئی بنت زہرؑا
کون مارا گیا یہ بھی نہ اُسے دھیان رہا
غم میں بیٹوں کے نہ کی آہ نہ سینہ کوٹا
کہتی تھی بھائی چلے مرنے بڑا قہر ہوا
ارے لوگو ! کروں کیا رن کو ہیں جاتے شبیرؑ
شرم سے پاس بہن کے نہیں آتے شبیرؑ

21
کہا اکبرؑ سے میں صدقے گئی جلدی جاؤ
لاشیں لاؤ نہ میرے بھائی کو پہلے لاؤ
جانتی ہوں کہ وہ روتے ہیں انہیں سمجھاؤ
کہیو میں شاد ہوں للہ نہ تم غم کھاؤ
نہ تم آؤ گے تو لاشے بھی نہ منگواؤں گی
ننگے سر پیٹتی خیمہ سے نکل جاؤں گی

22
سُن کے اکبرؑ جو چلے آئی نہ زینبؑ کو بھی تاب
پاس پردے کے گئی آپ بھی وہ سینہ کباب
دیکھا لاشیں لیے عباسؑ ہیں با چشم پر آب
سرنگوں خاک پہ بیٹھے ہیں شہ عرش جناب
جرأت عون و محمدؐ کی بیاں ہوتے ہیں
ہائے اے بھانجو یہ شہ کہتے ہیں اور روتے ہیں

23
دے صدا شاہ کو زینبؑ نے کہ اے بھائی جاں!
خاک پہ بیٹھے ہو کیوں آؤ یہ بھینا قرباں
مسند احمد مختار پڑی ہے سنساں
روکے ہمشیر سے بولے یہ امام ذیشاں
خلق سے سوئے عدم ہوتے ہیں راہی بھینا!
ہم کہاں اور کہاں مسند شاہی بھینا!

24
پاس مسند کے مرے بیٹھتے تھے جو آکر
وہ تو کوثر پہ گئے خشک گلے کٹوا کر
بھانجے قتل ہوئے بھوک میں نیزے کھا کر
اب گلا میں بھی کٹا دیتا ہوں رن میں جا کر
دل کے ٹکڑے ہوئے شق ہو گیا سینا میرا
ایسے پیارے نہ رہے خاک ہے جینا میرا

25
کہا زینبؑ نے کہ تم کو سر زینبؑ کی قسم
میرے فرزندوں کی خاطر نہ کرو چشم کو نم
سر تصدق جو وہ مارے گئے تم کھاؤ نہ غم
وہ بھی کچھ چیز تھی جن کے لیے یہ رنج والم
حال پر دونوں کے الطاف مدام آپ کے تھے
ہوئے صدقے تو ہوئے دونوں غلام آپ کے تھے

26
میں تو لائی تھی اسی واسطے ان کو ہمراہ
پرورش ان کو کیا تھا اسی خاطر والله
اس مصیبت سے تو مدت سے بہن تھی آگاہ
جانتے تھے کہ بہادر ہیں مرے غیرت ماہ
شکر کرتی ہوں کہ کام آئے وہ جس کام کے تھے
آج کے روز نہ کام آتے تو کس کام کے تھے

27
کہ کے یہ رونے لگی خواہر سلطان امم
عرض کی شاہ سے اکبرؑ نے یہ با دیدہ نم
چلیے گھر میں پھوپھی صاحب کا عجب ہے عالم
غش نہ ہو جائیں کہیں تن سے نکل جائے نہ دم
روتے ہیں در پہ کھڑے منہ پہ لیے دامن کو
یہی دھڑکا ہے کہ حضرت نہ سدھاریں رن کو

28
سن کے یہ روتے ہوئے ڈیوڑھی کے اندر گئے شاہ
آئے لاشیں لیے عباسؑ بھی شہ کے ہمراہ
گرد پھر کر کہا زینبؑ نے یہ با نالہ و آہ
آپ میدان میں جاتے تھے ہمیں کر کے تباہ
سر لگا چھاتی سے سلطانِ امم رونے لگے
شاہ کے رونے پہ سب اہل حرم رونے لگے

29
رو کے زینبؑ سے کہا تم سے خجل ہوں میں کمال
منہ دکھانے کی مجھے جا نہیں اے نیک خصال
میں تو جیتا رہا مارے گئے دونوں ترے لال
ہائے آیا مرے ہوتے تری دولت پہ زوال
بولی وہ فکر نہ کچھ کیجیے بھائی! میری
صدقے زہرؑا کی کمائی پہ کمائی میری

30
کون سی وجہ خجالت ہے میں تم پہ قرباں
یہی نا بھانجوں نے تم پر کیے سر قرباں
کر چکے آپ پہ بیٹے کو پیمبرؑ قرباں
کیا ہوا میں نے بھی فرزند کیے گر قرباں
گو کہ وہ دلبر بنت علیؑ اعلیٰ تھے
رحمت جان نبیؐ سے بھی زیادہ کیا تھے

31
شہ نے فرمایا بہن ! میں تری الفت پہ فدا
کوئی بیٹوں کو کسی پر نہیں صدقے کرتا
تم نے جو کچھ کیا ماں بھی یہی کرتی بخدا
اے بہن ! رو رو کے کیا دیکھتی ہو منہ میرا
لاشیں فرزندوں کی آئی ہیں ادھر دھیان کرو
ان شہیدوں کی عزاداری کا سامان کرو

32
ابھی تو جیتا ہوں بہن ! کھاؤ نہ اتنا مرا غم
جیتے جی میرے نہ مر جاؤ کہیں ہے یہ الم
دیکھو کیا سوتے ہیں دو شیر سے مسند پہ بہم
پیار لاشوں کو کرو تم کو مرے سر کی قسم
جائے افسوس ہے یہ دن نہ تھے مرجانے کے
عمر بھر رو رو کے پھر ہا تھ نہیں آنے کے

33
کہا زینبؑ نے اگر آپ ہیں ان دونوں سے شاد
تو رضا مند ہوں میں بھی یہی تھی میری مراد
بولے شبیرؑ کہاں ملتی ہے ایسی آواز
بخدا شاد مجھے کر گئے یہ نیک نہاد
نزع میں بھی مری الفت ہے کہ دم بھرتے تھے
رکھتا تھا زانو پہ یہ پاؤں پہ سر دھرتے تھے

34
یہ جو حضرت نے کہا بیٹوں پہ آیا اسے پیار
جا کے چادر سے لگی پونچھنے چہروں سے غبار
اور کہا دونوں کی لے لے کے بلائیں یک بار
تم مرے بھائی پہ صدقے ہوئے میں تم پہ نثار
ہیں وہی زندۂ جاوید جو یوں مرتے ہیں
حق جنھیں دیتا ہے ہمت وہ یہی کرتے ہیں

35
مرحبا اجر کرم اللہ تو نے نام کیے
کس اولو العزم کے پوتے تھے نواسے کس کے
باپ کس طرح کا ذی مرتبہ ماموں کیسے
اس شرافت کی نجابت کی یہ اماں صدقے
کون اس سن میں لڑا تم سے دلیروں کی طرح
شیر تھے جنگ میں مارے گئے شیروں کی طرح

36
ہائے پیارو مرے کیا جلد تمہیں موت آئی
شان اپنی نہ جوانی کی مجھے دکھلائی
مرگئے بیاہ تمہارا میں نہ کرنے پائی
بہویں چھوٹی سی نہ دو بیاہ کے گھر میں لائی
قطرے پیشانیوں سے خوں کے ٹپکتے دیکھے
چاند سے چہروں پہ سہرے نہ لٹکتے دیکھے

37
ہائے تم نے نہ جہاں میں کبھی راحت دیکھی
اتنی سی عمروں میں کیا کیا نہ اذیت دیکھی
دکھ سہے فاقے کیے پیاس کی آفت دیکھی
کوئی دنیا میں نہ دیکھی جو مصیبت دیکھی
مرتے دم ہونٹ بھی تر کر کے نہ پانی سے کیے
حسرتیں دل میں لیے منزل فانی سے کیے

38
مجھ سے کچھ ہو نہ سکا ہوں اسی غم سے مرتی
گھر میں تم مرتے تو کیا کیا میں نہ خدمت کرتی
نزع میں زانو پہ دونوں کے سروں کو دھرتی
منہ پہ منہ رکھ کے وہ دم سرد جگر سے بھرتی
دم نکلتے ہوئے چھاتی سے لگاتی تم کو
مانگتے پانی تو شربت میں پلاتی تم کو

39
پڑھتی یٰسین سرہانے میں بوقت مردن
پیٹتی چھاتی کھڑی ہو کے بصد رنج و محن
دیتی نہلا کے تمہیں چادر زہرؑا کا کفن
ساتھ تابوتوں کے سب ہوتے عزیزان وطن
آہ و فریاد سے ہنگامۂ محشر ہوتا
ننگے سر باپ جنازوں کے برابر ہوتا

40
ہے بقیع میں جہاں فاطمہؑ امّاں کا مزار
ہوتیں تم دونوں کی وہاں چھوٹی سی قبریں تیار
دفن ہو چکتے جو تم دونوں مرے گل رخسار
رو کے کہتی مرے فرزندوں سے امّاں ہشیار
کفن و گور سے محروم نہ ہوتے پیارو !
پہلوئے فاطمہؑ میں چین سے سوتے پیارو!

41
تم غریب الوطنی میں ہوئے بے جہاں ہے ہے
کس طرح گور و کفن کا کروں ساماں ہے ہے
ایک ماموں ہے سو حیران و پریشاں ہے ہے
کون تیار کرے گور غریباں ہے ہے
پس مردن بھی مقدر میں ستم سہنا ہے
دُھوپ میں ریتی پہ لاشوں کو پڑے رہنا ہے

42
تم پہ قرباں ہو ماں اے مرے بھوکے پیاسو
کہتے تھے دودھ ہمیں والدہ صاحب بخشو
دودھ بخشوں کسے جنت کو سدھارے تم ہو
رہ گئی آخری دیدار کی حسرت مجھ کو
آئے میداں سے تو جیتا بھی نہ پایا میں نے
ہائے پانی بھی دہن میں نہ چوایا میں نے

43
ہوئی اس بین سے زینبؑ کے قیامت برپا
لے گئے خیمہ سے لاشوں کو امام دوسرا
بس انیس جگر افگار نہیں طول کی جا
جن کا مداح ہے تو اس کا وہی دیں گے صلا
قدر تصنیف کی تیری کوئی کیا جانتا ہے
رتبہ ذاکر شبیرؑ خدا جانتا ہے
