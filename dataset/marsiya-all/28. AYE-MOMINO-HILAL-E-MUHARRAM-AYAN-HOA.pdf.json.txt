www.emarsiya.com

اے مومنو! ہلالِ محرم عیاں ہوا
جس کا دلوں کو شوق تھا وہ غم عیاں ہوا
ہر گھر میں شور نالہ و ماتم عیاں ہوا
یعنی غم امام دو عالم عیاں ہوا
رونے کو لوگ آئے ہیں نزدیک دور سے
رونق ہر ایک مکاں میں ہے مولا کے نور سے

بچھے ہیں فرش نور مصفا ہیں بام و در
مصروف اہتمام ہیں مردم اِدھر اُدھر
بوے عبیر و عود کو سونگھے کوئی اگر
نکہت عیاں ہو خلد کے پھولوں کی سربسر
کیا وصف ایسے طبقۂ عنبر سرشت کا
بزم عزا ہے صاف نمونہ بہشت کا

پہروں کہیں ہے سینہ زنی اور کہیں بکا
غل ہے کہیں کہ ہاے شہنشاہ کربلا
رخت سیاہ پہنے ہوئے بانی عزا
دل سے شریک مجلس ماتم ہیں جابجا
غمگیں دلوں کو یاد شہ تشنہ کام ہے
ہر صبح و شام گریہ و زاری سے کام ہے

ہے بیچ میں ضریح شہ آسمان حشم
استادہ کس شکوہ سے پہلو میں ہیں علم
کیا باوفا تھے حضرت عباس ذی کرم
مرنے پہ بھی حسین کے چھوڑے نہیں قدم
بھائی کے ساتھ کیوں نہ رہیں حق شناس ہیں
جس گھر میں تعزیہ ہے علم اس کے پاس ہیں

عالم میں آشکار ہے ان کی وفا کا حال
دلجوئی حسین کا تھا ہر گھڑی خیال
ذی قدر، عاشق پسر شیر ذوالجلال
راحت رساں، شفیق نژاد و وفا خصال
اب ذکر اُن کی چاہ کا اہل عزا سنیں
سب گوش دل سے معرکہ کربلا سنیں

وارد جو کربلا میں شہ بحر و بر ہوئے
حضرت کی بیکسی پہ حرم نوحہ گر ہوئے
زینت دہ زمیں جو علی کے قمر ہوئے
روشن رخوں کے نور سے سب دشت و در ہوئے
شیروں کو کربلا کا نیستاں نظر پڑا
جس کی تلاش تھی وہ بیاباں نظر پڑا

آئی ندائے غیب کہ ایسے شاہ بحر و بر
رک جائیے کہ ختم ہوئی سختی سفر
جس کی تلاش رہتی تھی ہر شام، ہر سحر
وہ جا یہی ہے اے خلفِ سید البشر
وعدہ جہاں کا تھا۔ یہ وہی ارض پاک ہے
اترو، یہ کربلائے معلی کی خاک ہے

روے زمیں پہ زیب دہ آسماں ہے یہ
رشک نعیم و غیرت باغ جناں ہے یہ
جائے درودگاه امام زماں ہے یہ
ہے جس کا نور عرش تلک وہ مکاں ہے یہ
پرسش کا یاں نہ خوف نہ اعمال زشت کا
ملتا ہے اس مکان سے رشتہ بہشت کا

سنتے ہی یہ اتر پڑے گھوڑے سے شاہ دیں
فرمایا اب یہاں سے نہ جائیں گے ہم کہیں
بس شاد شاد ہو گئے زینب کے نازنیں
پھولوں سے فاطمہ کے بسی جا بجا زمیں
بھائی فضا وہاں کی ہر اک خوش صفات کو
عباس دیکھنے لگے نہر فرات کو

جھونکے چلے ہوا کے جو دریا سے ایک بار
ساحل پہ آ کھڑے ہوئے عباس نامدار
بولے یہ مسکرا کے امام فلک وقار
کیوں بھائی کیا فضا کی ہے جا، اور کیا بہار
اس سر زمیں کی کیوں نہ ہر اک جا پسند ہو
تم شیر ہو یقیں ہے کہ دریا پسند ہو

بولے یہ ہاتھ جوڑ کے عباس ذی حشم
کیا وصف اس زمیں کا کروں، یا شہ امم
ہے وہ فضا کہ روح کو راحت ہے دمبدم
اب کیا کہوں، فرات سے اٹھتا نہیں قدم
لہرا رہا ہے نہر پہ دل اس فدائی کا
دیکھیں حضور آن کے سبزہ ترائی کا

مولا عجب زمیں ہے یہاں کی عجب بہار
یہ سرخ و زرد پھول، یہ خنکی ، یہ آبشار
غنچہ کھلے ہوئے ہیں لہکتا ہے سبزہ زار
شاخیں ہوائے سرد سے جھکتی ہیں بار بار
رنگ بہارِ خلد ہے اس سبزہ زار میں
ہر پھول اس زمیں کا ہے یکتا ہزار میں

بے شک زمین پاک یہ گردوں وقار ہے
ذرہ یہاں کا رشک ده آب دار ہے
خوشبو ہے دلفریب، ہوا خوشگوار ہے
سردی وہ معتدل ہے کہ دل بیقرار ہے
بوے ارم ہے طیفۂ عنبر سرشت میں
گویا اتر کے آئے مسافر بہشت میں

مولا، ہزار شکر خداوند بحر و بر
آساں کیا اسی نے پہاڑوں کا یہ سفر
سختی سے راہ کی متردد تھا ہر بشر
مضطر تھے اہلبیت، تو بچے تھے نوحہ گر
صدمہ تھا تشنگی کا ہر ایک خورد سال پر
دل آب تھا چچا کا سکینہ کے حال پر

رستہ کی ماندگی سے مسافر ہیں دل ملول
ایزا بہت اٹھائی ہے راحت بھی ہو حصول
ہے سب کو چاہ نہر کی اے یوسف رسول
خادم کی مصلحت بھی یہی ہے جو ہو قبول
اُتریں یہیں جو سرور عادل و خوب ہے
خیمے بپا ہوں گر لب ساحل تو خوب ہے

ٹپکا کے اشک کہنے لگے شاہ خوش نہاد
فتنہ بپا کریں گے یہاں بانی فساد
مضطر ہو کس طرح نہ یہ ناشاد و نامراد
ایک ایک کو حسین سے ہے کینہ و عناد
کیوں کر ہو اس زمیں پہ ارادہ خیام کا
دم میں ہجوم ہوگا یہاں فوج شام کا

دست ادب کو جوڑ کے بولا وہ شیر نر
کیا منہ، جو ہم کو روک سکے کوئی بد گہر
بگڑیں اگر غلام شہنشاہ بحر و بر
آئے نظر نہ ایک جفا جو کے تن پر سر
گرسر کشی یہ فوج ضلالت شعار ہو
وہ رن پڑے کہ حشر تلک یادگار ہو

انصاف آپ کیجیے، یا شاہ نامدار
یہ گرم لو، یہ شور عطش اور یہ انتشار
گر قرب نہر بھی نہ ہوا اے فلک وقار!
کیوں کر جئیں گے ساقی کوثر کے گلعذار
یہ ظلم و جور دوش نبی کے مکیں پہ ہو
خیمہ علی کے لال کا جلتی زمیں پہ ہو

کچھ سوچ کر یہ کہنے لگے شاہ دیں پناہ
بھیا! اس آب سرد کی ہم کو نہیں ہے چاہ
بولا جھکا کے سر کو وہ غازی باشک و آہ
مجبور ہے حضور کی مرضی سے خیر خواہ
حکم خدا ہے حکم شہ حق شناس کا
لیکن خیال تھا مجھے بچوں کی پیاس کا

یہ بات سن کے واں سے پھرے شاہ خاص و عام
دریا سے دور آپ نے برپا کیے خیام
ناقے ملازموں نے بٹھائے باحترام
اُتریں زمین گرم پہ سیدانیاں تمام
یاں دھوپ میں حرم تھے رسالت پناہ کے
بیٹھے اُدھر فرات پہ دستے سپاہ کے

اللہ رے اوج خیمۂ زنگاری حضور
عرش خدا کا جس کی بلندی سے تھا ظہور
چمکا بسان برق جو کوسوں کلس کا نور
گل ہو گئی ہواے خجالت سے شمع طور
جلوہ دیا جو شمسۂ کیواں جناب نے
شرما کے منھ کو پھیر لیا آفتاب نے

دو دن تو ان غریبوں نے راحت سے کی بسر
تھا پانچویں سے رن میں وہ مجمع کہ الحذر
گھیرے ہوئے تھے خیمہ سرور کو بد گہر
جز کثرت سپاہ نہ آتا تھا کچھ نظر
تھا اس قدر یُرش سپہ بد صفات کا
نظروں سے چھپ گیا تھا کنارا فرات کا

تاریخ ساتویں تھی کہ آفت ہوئی بپا
خیمہ میں قحط آب ہوا، وا مصیبتا
زاری وہ اہل بیت کی بچوں کی وہ بکا
تکتے تھے منھ ہر ایک کا اطفال مہ لقا
خنداں ادھر زمیں پہ ہر اک خود پسند تھا
پانی اُدھر حسین کے بچوں پہ بند تھا

ہشتم کو اہلِ بیت میں محشر تھا آشکار
تھے جاں بلب عطش سے محمد کے گلعذار
باقر تڑپ رہا تھا سکینہ تھی بے قرار
آتے تھے غش صغیر کو جھولے میں بار بار
بچی نگاہ یاس سے تکتی تھی نہر کو
قدغن یہ تھا کہ دیکھ نہ سکتی تھی نہر کو

گرمی وہ دوپہر کی، وہ رانڈوں کا اضطراب
وہ تشنگی صغیروں کی وہ شور آب آب
غش ہیں حرم میں حضرت زینب جگر کباب
مرجھا گیا تھا سب چمنستان بو تراب
نرغہ تھا باغیوں کا ہر ایک دل ملول پر
کیا اُوس پڑ گئی تھی ریاض بتول پر

دیکھا بہت جو پیاس سے بچوں کو بے قرار
اُٹھے اک آہ کھینچ کے عباس نامدار
حضرت سے کی یہ عرض کہ یا شاہ ذی وقار
خیمہ میں کھودتا ہے کنواں اب یہ جاں نثار
رقت ہے تشنگی کی ہر ایک خورد سال پر
ٹکڑے جگر کے ہوتے ہیں بچوں کے حال پر

دیکھے یہ حال دل کوئی ایسا کہاں سے لائے
پردیس میں یہ ظلم صغیروں پہ ہائے ہائے
غربت میں کون ہے کہ جو بچوں پہ رحم کھائے
شاید اسی سبیل سے پانی خدا پلائے
شور عطش ہے فاطمہ زہرا کی آل میں
ڈوبا ہوا ہوں میں عرق انفعال میں

پھکتا ہے قلب غم سے تڑپتی ہے جان زار
اب جاں بہ لب ہیں ساقی کوثر کے گلعذار
معصوم تشنگی سے جو ہوتے ہیں بے قرار
خادم کے منھ کو یاس سے تکتے ہیں بار بار
نادم نہ کیوں غلام امام نکو رہے
سیراب ہوں جو یہ، تو مری آبرو رہے

یہ دکھ یہ رنج و غم یہ صعوبت ہزار حیف
یہ دھوپ اور یہ پیاس کی شدت ہزار حیف
آل رسول اور یہ مصیبت ہزار حیف
بیکس مسافروں پہ یہ بدعت ہزار حیف
جن سے بنا جہان میں ارض و سما کی ہے
پانی کو وہ ترستے ہیں، قدرت خدا کی ہے

بولے بہا کے اشک شہنشاہ نیک خو
دشوار ہے کہ پیاس بجھائیں یہ ماہ رُو
بہتر ہے، خیر چاہیے اس کی بھی جستجو
یہ بھی سہی کہ دل میں نہ رہ جائے آرزو
یہ ہے یقیں کنوئیں سے بھی پانی نہ پائیں گے
ان سب کی پیاس ساقی کوثر بجھائیں گے

یہ سن کے مستعد ہوئے عباس نامور
جلدی عبا اُتار کے رکھی بچشم تر
دامن کو پھر کمر سے لپیٹا ادھر اُدھر
کھینچا نشاں کنوئیں کا تو پھٹنے لگا جگر
ہر بار منھ کو آنسوؤں سے دھوتے جاتے تھے
ہاتھوں میں بیلچہ تھا مگر روتے جاتے تھے

عباس کھودتے تھے کنواں بادل حزیں
مصروف اہتمام تھے زہرا کے نازنیں
جلدی الٹ کے جوش سے کرتوں کی آستیں
مٹی کو پھینکنے لگے زینب کے مہ جبیں
یہ کوششیں تھیں پیاس بجھانے کے واسطے
قاسم کھڑے تھے ہاتھ بٹانے کے واسطے

اس وقت اضطراب تھا بچوں کو اس قدر
تکتے تھے دمبدم رخ عباس نامور
پانی کنوئیں میں جب کہ نہ آیا کہیں نظر
بولا یہ سر جھکا کے وہ غازی بچشم تر
اب کیا کروں کہ غم سے جگر آب ہو گیا
پانی کنوئیں میں گوہر نایاب ہو گیا

کھولے سروں کو بیبیاں کرتی تھیں یہ دعا
یارب برای صفدر و زہرا و مصطفے
دو دن سے تشنہ لب ہے جگر بند مرتضیٰ
شور عطش ہے روتے ہیں اطفال مہ لقا
غربت میں ان غریبوں کی جانوں پہ رحم کر
پروردگار تشنہ دہانوں پہ رحم کر

پہنچا جو ابن ساقی کوثر بحد چاہ
تھم کر کنوئیں میں غور سے کی ہر طرف نگاہ
ہر چند غرق چاہ میں تھا وہ زمیں کا ماہ
لیکن نشاں تری کا نہ ملتا تھا، آہ آہ
سچ ہے کہ بس نہیں کسی انساں کا بخت سے
افزوں تھی سب وہ نرم زمیں سنگ سخت سے

جاری کیے زبان پہ بھی جان گزا کلام
وا حسرتا کہ رہ گئے معصوم تشنہ کام
پانی کی آرزو میں کھڑے تھے وہ لالہ فام
کوزے کوئی لیے تھا تو کوئی لیے تھا جام
پانی ہے زندگی کی نشانی، ہزار حیف
نکلا کنوئیں تلک میں نہ پانی ہزار حیف

ان کوششوں سے بھی نہ ملا جب یہ مدعا
نکلا کنوئیں سے یوسف کنعان مرتضا
پانی کے منتظر تھے جو اطفال مہ لقا
بولے گلے لگا کے یہ عباس باوفا
کچھ بس نہیں ہے لاکھ اگر جد و کد کریں
بچو! تمھاری ساقی کوثر مدد کریں

مضطر ہے فکر آب میں فرزند بو تراب
تم تشنہ کام ہو مجھے کیوں کر نہ ہو حجاب
کوشش ہزار طرح پہ کی باصد اضطراب
دیکھو تمھیں کنو میں سے بھی ممکن ہوا نہ آب
کیوں کر نہ تم کو دیکھ کے آہ و بکا کریں
تقدیر میں نہ ہو کہیں پانی تو کیا کریں

روئے یہ کہہ کے حضرت عباس حق شناس
کھودا کنواں اک اور کہ بچوں کو ہو نہ یاس
وا حسرتا صغیروں کی پھر بھی بجھی نہ پیاس
فوراً کنواں وہ بند کیا دل ہوئے اداس
حسرت سے منھ کو دیکھ کے معصوم رہ گئے
سب تشنہ کام پانی سے محروم رہ گئے

مایوس ہو گئے جو علم دارِ باوفا
بولے بہا کے اشک شہنشاہ کربلا
پانی کی فکر اب نہ کرو تم پہ میں فدا
کیا اپنا اختیار ہے جو مرضی خدا
کوشش میں جان بھی اگر اپنی گنواؤ گے
بھیا کہیں سے پانی کا قطرہ نہ پاؤ گے

حضرت کے اس بیاں پہ ہوا حشر آشکار
روتی تھیں منھ کو ڈھانپ کے رانڈیں جگر فگار
وہ شب بھی تشنگی میں بسر کی بحالِ زار
صبح نہم کو اور مصیبت تھی بے شمار
اعدا میں شور قتل شہ تشنہ کام تھا
خیمہ کے گرد نرغہ افواج شام تھا

محو وظائف سحری تھا ہر ایک بشر
آمادهٔ وغا تھی ادھر فوج بد گہر
پڑھتے تھے یاں نماز شہنشاہ بحر و بر
باجے اُدھر صفوں میں بجاتے تھے اہل شر
آلِ نبی پہ نرغہ فوج کثیر تھا
بدلے اذاں کے غلغلہ دار و گیر تھا

کہتا تھا شمر آ کے یہ لشکر میں بار بار
ہاں صفدر و قریب ہے ہنگام کار زار
پیاسے بہت ہیں ساقی کوثر کے گلعذار
شیروں سے معرکہ ہے ترائی میں ہوشیار
سوکھی زباں حسین کی پانی سے تر نہ ہو
یوں گھاٹ روکنا کہ ہوا کا گزر نہ ہو

پیاسے ہیں تین دن سے شہنشاہ کربلا
ہیں جستجوے آب میں عباس باوفا
ایک ایک شیر، بیشۂ حیدر میں ہے پلا
سیراب وہ ہوئے تو قیامت ہوئی بپا
آئے نہ تا بہ نہر جواں ہو کہ پیر ہو
پانی کے بدلے بارش بارانِ تیر ہو

جس وقت یہ سُنے سخن شمر بے حیا
تیر افگنی پہ لیس ہوئے بانی جفا
کمریں بندھیں، کھلے علم فوج اشقیا
غل طبل کا بلند ہوا بوق کی صدا
نکلے وہ یل قوی تھے جو بہرام گور سے
گاوِ زمیں لرز گئی قرّنا کے شور سے

اعدا نے رخ کیا جو سوے خیمہ حرم
برہم ہوئے رفیق شہ آسماں حشم
بڑھ بڑھ کے غازیوں نے صدائیں یہ دیں بہم
ٹھہرو اُسی جگہ نہ بڑھانا اِدھر قدم
واجب ادب ہے سرور گردوں مقام کا
خیمہ ہے یاں حسین علیہ السلام کا

کیا نام ہے بڑھے ہوئے آتے ہو کیوں ادھر
مضطر ہیں اہلِ بیت شہنشاہ بحر و بر
خیمہ میں ہیں حضور تمھیں کیا نہیں خبر
یہ سرکشی، یہ ظلم یہ نرغہ یہ شور و شر
بجلی کہیں گرے نہ سپاہ جہول پر
یہ اژدھام خیمہ آلِ رسول پر

یہ بے حمیتی، یہ شقاوت، ہزار حیف
مظلوم فاقہ کش سے عداوت ہزار حیف
یہ قدر اہلبیت رسالت، ہزار حیف
دنیا میں کیوں نہ آئی قیامت ہزار حیف
سیراب آب نہر سے ہر بد خصال ہے
پیاسا وہ ہے جو ساقی کوثر کا لال ہے

مشغول ذکر حق ہیں امام فلک جناب
روحِ نبی سے بھی تمھیں آتا نہیں حجاب
ایک شب کے واسطے بھی یہ شورش، یہ اضطراب
کل خود طلوع ہووے گا زہرا کا آفتاب
بے جا ہے سر کشی عمر حیلہ ساز کی
کافر بھی ہو تو دیتا ہے مہلت نماز کی

جب تک ہیں ہم، مجال نہیں ہے جو آ سکو
کیا منھ بھلا جو آنکھ بھی ہم سے ملا سکو
کیا تاب ہے قدم بھی جو آگے بڑھا سکو
آنا کہاں کا، گرد تو خیمہ کی پا سکو
ہیں سر بکف رفیق شہ کائنات کے
سر تیرتے پھریں گے کنارے فرات کے

ڈیوڑھی پر جلوہ گر ہیں شہنشاہ حق شناس
تیوری چڑھائے قاسم و اکبر ہیں آس پاس
برہم ہیں سب رفیق شہ آسماں اساس
دیکھو جتا دیا ہے، خبردار، با حواس
ہیں سب خموش حکم شہ حق شناس سے
بس خیر ہے کہ دور رہو خیمہ کے پاس سے

جس دم دلاوروں نے کیے اس طرح کلام
اللہ رے رعب رُک گئی افواج روم و شام
آئے حرم میں حضرت عباس نیک نام
دیکھا کہ جا نماز پہ ہیں سرور انام
مڑ کر جو شہ نے بھائی کی جانب نگاہ کی
ٹپکا کے اشک دلبر حیدر نے آہ کی

فارغ ہوئے نماز سے جب قبلہ اسم
بولے یہ ہاتھ جوڑ کے عباس ذی حشم
فوج شقی بڑھی چلی آتی ہے دمبدم
آمادۂ فساد ہیں سب بانی ستم
دل سب کے ہیں بھرے ہوئے بغض وعناد سے
تیر آ رہے ہیں لشکر ابن زیاد سے

یہ ذکر تھا کہ فتح کے باجے بجے اُدھر
تڑپے زمیں پہ گر کے شہنشاہ بحر و بر
چلائے بڑھ کے فوج سے دو چار اہل شر
حضرت کہاں ہیں، مر گئے عباس نامور
کیا کیا چلی ہیں تیغوں پہ تیغیں لڑائی میں
وہ زخم کھائے شیر پڑا ہے ترائی میں

افشاں ہے سر کے خون کے چھینٹوں سے سب نشاں
عباس کانپ جاتے تھے جھکتا تھا جب نشاں
نام آوروں نے آج مٹایا عجب نشاں
کیوں اے حسین کون اٹھائے گا اب نشاں
لاش ان کی پائمال ہوئی زخم پھٹ گئے
جن میں علی کا زور تھا وہ ہاتھ کٹ گئے

آئی صدا یہ نہر کی جانب سے ایک بار
آقا! تمام ہوتا ہے یہ عبد جاں نثار
تن سے نکل کے آنکھوں میں آئی ہے جان زار
اب ہے فقط حضور کے آنے کا انتظار
بابا کے ساتھ خلد سے تشریف لائی ہیں
حضرت کی والدہ مجھے لینے کو آئی ہیں

رو کر پکارے شاہ کہ آتا ہوں بھائی جان
گھر لُٹ گیا ہے خاک اڑاتا ہوں بھائی جان
طاقت بدن میں اب نہیں پاتا ہوں بھائی جان
ایک اک قدم پہ ٹھوکریں کھاتا ہوں بھائی جان
دست شکستہ بیٹے کی گردن میں ڈالے ہیں
بھیا ہمیں تو اکبر مہ رو سنبھالے ہیں

دیکھا جو در سے بنت علی نے یہ شہ کا حال
ڈیوڑھی سے نکلی چند قدم کھولے سر کے بال
چلائی کون قتل ہوا اے علی کے لال
مڑ کر کہا حسین نے عباس خوش خصال
دریا پہ فوج شام نے مارا دلیر کو
زینب اجل نے چھین لیا میرے شیر کو

خورشید مشرقین، زمانے سے اُٹھ گیا
حیدر کا نورِ عین زمانے سے اُٹھ گیا
وہ عاشق حسین زمانے سے اٹھ گیا
زینب، ہمارا چین زمانے سے اُٹھ گیا
آتا نہیں قرار دلِ بے قرار کو
دریا پہ رونے جاتے ہیں خدمت گذار کو

اکبر کو ہاتھ اٹھا کے پکاری وہ سوگوار
ہے ہے حسین ہو گئے بے یار و غمگسار
ماتم جوان بھائی کا ہے تم پہ میں نثار
اکبر، خدا کے واسطے، بابا سے ہوشیار
گرنے لگیں تو حیدر صفدر کا نام لو
بیٹا! پدر کے ہاتھوں کو مضبوط تھام لو

اکبر پدر کو نہر پہ تھامے ہوئے جو لائے
غلطاں لہو میں بازوے عباس ہاتھ پائے
چلائے شاہ لاش کدھر ہے کوئی بتائے
فرق آ گیا ہماری بصارت میں ہائے ہائے
رو لیں گلے لگا کے تن پاش پاش کو
اکبر ہمیں دکھا دو برادر کی لاش کو

اکبر نے شہ کے ہاتھ کو پکڑا بصد بکا
رکھا چچا کے سینہ پہ اور رو کے یہ کہا
لیجے یہی ہے لاش علمدار باوفا
چلائے جھک کے لاش پہ سلطان کربلا
ٹوٹی ہوئی کمر ہے سنبھالو حسین کو
بھیا زرا گلے سے لگا لو حسین کو

عباس ہاتھ کٹ گئے شانوں سے ہے غضب
ریتی پہ دو طرف یہ تمھارا لہو ہے سب
لوٹا ہمیں رسول کی امت نے بے سبب
بھیا ہماری جان نکلتی ہے تن سے اب
مرجائیں گے جلا دو ہمیں منھ سے بول کر
دو باتیں کر لو بھائی سے آنکھوں کو کھول کر

کیوں خاک پر دھرے ہو یہ رخسار خوں میں تر
آؤ ہم اپنے زانو پہ رکھیں تمھارا سر
لیتے ہو کیوں کراہ کے کروٹ ادھر اُدھر
ثابت ہوا کہ جلد ہے دنیا سے اب سفر
ہے ہے دلیل مرگ ہے لکنت زبان کی
ہچکی نہیں، یہ جسم سے رخصت ہے جان کی

غش میں سنی جو گریۂ شبیر کی صدا
چونکے تڑپ کے حضرت عباس با وفا
آہستہ کی یہ عرض کہ اے سبط مصطفےٰ
اس پیار کے نثار، اس الطاف کے فدا
زیبا ہے جان نکلے اگر پیشوائی کو
گویا رسول آئے ہیں مشکل کشائی کو

یہ کہہ کے روئے شہ کی طرف کی نظر بغور
جھک کر پکارے شاہ کہ بھیا کہو کچھ اور
تڑپا قدم پہ شہ کے وہ مقتول ظلم و جور
لیں ہچکیاں، بگڑنے لگے تیوروں کے طور
پتھرا کے چشم اشک فشاں بند ہو گئی
تھرائے دونوں ہونٹ زباں بند ہو گئی

قدموں کو کھینچ کر جو کراہا وہ نیک نام
گودی میں لے کے پاؤں دبانے لگے امام
آقا سے جاں کنی میں نہ کچھ کر سکے کلام
تھرائی لاش مر گئے عباس نیک نام
گردن پھری ہوئی سوئے سبط نبی رہی
سوکھی زبان دانتوں کے نیچے دبی رہی

ہاں روؤ مومنو یہ بکا کا مقام ہے
تم میں شریک روح رسولِ انام ہے
اب رخصت حسین علیہ السلام ہے
تاریخ آٹھویں ہے محرم تمام ہے
موت آئی تو شریک عزا کون ہوئے گا
جو سال بھر جیے گا وہ پھر شہ کو روئے گا

آگے تمھارے مرتے جو عباس باوفا
پرسا نہ دیتے سبط رسولِ خدا کو کیا
تم سب کو دیکھتے ہیں شہنشاہ کربلا
زہرا بھی ننگے سر ہیں قیامت کرو بپا
سمجھو شریک بزم شہ مشرقین کو
دے لو جوان بھائی کا پرسا حسین کو

بس اے انیسؔ بس کہ ہے غم دل پہ لاتُعد
بے شک ہے اس کلام میں عباس کی مدد
یہ لطف یہ صفائی یہ بندش، یہ شد و مد
کیوں کر نہ سُن کے وجد کریں صاحب خرد
نظم سخن میں موتیوں کی آب تاب ہے
اس مرثیہ کا بند ہر اک لاجواب ہے
