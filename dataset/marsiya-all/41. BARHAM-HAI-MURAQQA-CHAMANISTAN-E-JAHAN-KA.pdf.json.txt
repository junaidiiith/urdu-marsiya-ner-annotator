جلد چہارم
www.emarsiya.com
مرثیہ میر انیس

1
برہم ہے مرقع چمنستان جہاں کا
ہوتا ہے سفیر خلق سے سلطان جہاں کا
سایے میں ہے تیغوں کے بدن جاں جہان کا
جنات میں ماتم ہے سلیمان جہاں کا
مضطر ہیں ملک شور تظلم ہے فلک پر
آه دل زہرا سے تلاطم ہے فلک پر

2
تھراتے ہیں لوح و قلم و عرش معظم
کرسی پہ یہ صدمہ ہے کہ ہل جاتی ہے ہر دم
باندھے ہیں ملائک کی صفیں حلقۂ ماتم
ڈر ہے نہ الٹ جائے کہیں دفتر عالم
ہاتھوں سے عطارو کے قلم چھوٹ پڑا ہے
ہر فرد پہ اک غم کا فلک ٹوٹ پڑا ہے

3
منھ ڈھاپنے ہے رونے کے لئے چرخ پہ مہتاب
سر کھولے ہے خورشید فلک چشم ہے پر آب
تاروں پہ بھی طاری ہے غم ایسا کہ نہیں تاب
سیاروں پہ ثابت ہے کہ راحت ہوئی نایاب
قتل پسر سید لولاک کا دن ہے
یہ خاتمہ پنجتن پاک کا دن ہے

4
ہے گلشن فردوس کا اس غم سے عجب حال
پژمردہ ہیں گل باغ خزاں دیدہ کی تمثال غم
حوروں کے پرے پیٹتے ہیں کھولے ہوئے بال
ہے شور کہ گلزار علے ہوتا ہے پا مال
پانی نہیں ملتا چمن مرتضوی کو
اب جان کے لالے ہیں حسین ابن علی کو

5
نرگس ہے بیاباں میں کھڑی شسدر و حیراں
اس سوگ میں سنبل کے بھی ہیں بال پریشاں
ہر سرہ ہے مثل علم آہ نمایاں
در ملتے ہیں پتے کف افسوس کو ہر آں
ماتم ہے ہر اک گل کا گریبان پھٹا ہے
فریاد کی غنچوں کے چٹکنے میں صدا ہے

6
نہروں کی بھی ہے جوش غم سبط پیمبر
بر موج ہے سینے پہ رواں صورت خنجر
روتے ہیں کنارے پہ کھڑے حیدر سفدر
اک دیدہ پر آب کی تصویر ہے کوثر
پیاسوں کے لیے جام جو بھر بھر کے دھرنے ہیں
دو چشیم کے ساغر ہیں کہ اشکوں سے بھرے ہیں

7
حضرت پہ ادھر ہوتی ہے اعدا کی چڑھائی
تنہا ہیں نہ بیٹا نہ بھتیجا ہے نہ بھائی
سیدانیان دیتی ہیں محمد کی دوہائی
اعدا میں یہ غل ہے کہ کرو فتح لڑائی
ڈوبے ہوئے خوں میں شہدا گرد پڑے ہیں
گھوڑے پہ اکیلے شہ ابرار کھڑے ہیں

8
ہے تابش خور سے عرق افشاں رخ گلفام
لب خشک ہیں پانی کا میسر نہیں اک جام
لو چلتی ہے خاک اڑتی ہے ہے ظہر کا ہنگام
تنہا پہ چلی آتی ہے امڈی سپہ شام
یہ شوق شہادت ہے شہنشاہ زمن کو
بو چھار سے تیروں کی بچاتے نہیں تن کو

9
ہیں آگ میں تیغوں کی کھڑے پر نہیں کچھ غم
امت پہ نہ آنچ آئے دعا ہے یہی ہر دم
ہیں گرد بیاباں میں اٹے گیسوئے خم
نیلے ہیں لب لعل یہ سب پیاس کا عالم
بو آتی ہے دریا سے برادر کے لہو کی
چھینٹیں ہیں قبا پر علی اکبر کے لہو کی

10
ذکر غم عباس بھی اصلا نہیں کرتے
غیرت سے نظر جانب دریا نہیں کرتے
خون علی اکبر کا بھی دعوا نہیں کرتے
امت کے یہ ہیں ظلم یہ شکوا نہیں کرتے
پانی کے بھی طالب نہیں گو تشنہ دہن ہیں
کلمے میں نصیحت کے محبت کے سخن ہیں

11
فرماتے ہیں باز آؤ مرے قتل سے یارو
مرنا ہے تمہیں خانۂ عقبےٰ کو سنوارو
کیوں منھ پہ چڑھے آتے ہو چلوں کو اتارو
میں گوشہ نشیں خود ہوں مجھے تیر نہ مارو
دنیایہ کسی کا کبھی قبضہ بھی ہوا ہے
مہماں کو بناتے ہو نشانہ یہ خطا ہے

12
مظلوم مسافر پہ یہ لازم نہیں بیداد
بر باد مجھے کر کے نہ ہو گے کبھی آباد
کیا فائدہ خلعت کو پہن کر جو ہوئے شاد
جس روز کفن پہنو گے وہ دن بھی رہے یاد
ظاہر میں تو بیکس ہیں گرفتار الم ہیں
کام آتے ہیں جو قبر کی وحشت میں وہ ہم ہیں

13
وان ہو گا نہ یہ اوج نہ یہ زور نہ یہ زر
بے خیمہ و مسند نہ علم اور نہ لشکر
بر میں تو کفن ہوئے گا اور خاک کا بستر
کام آئے گی اک دوستی آل پیمبر
دشوار ہے واں خوف نکیرین سے سونا
آرام یہاں دو ہمیں پھر چین سے سونا

14
تم سب مرے دشمن ہو میں ہوں دوست تمھارا
ہاتھ آئے گا کیا ایک مسافر کو جو مارا
آزار دیے لوٹ چکے گھر مرا سارا
بے جاں کیا اس کو جو پسر تھا مرا پیارا
گاڑوں اسے اتنی مجھے مہلت نہیں دیتے
لاشوں کے اٹھانے کی بھی فرصت نہیں دیتے

15
جلتی ہے پڑی دھوپ میں لاش علی اکبر
یہ گرم ہوا میں کبھی نکلتے نہیں باہر
یہ جسم کہاں اور کہاں خاک کی چادر
مٹی میں چھپا جاتا ہے میرا مہ انور
وادی سے کہا ہوگا یہ جنت کے چمن میں
بابا نے کفن دے کے نہ گاڑا ہمیں رن میں

16
حضرت کے سخن سن کے یہ بولی سپہ شام
کچھ جوہر شمشیر زباں کا نہیں یاں کام
کھائیں گے ابھی دھوپ بہت اکبر گلفام
ہم مصتعد جنگ ہیں ہاں کھینچئے صمصام
صفین میں خیبر میں بڑے کھیت پڑے ہیں
لاکھوں سے اکیلے اسد اللہ لڑے ہیں

17
شہ نے کہا کیا دیکھو گے بیکس کی لڑائی
دو روز سے اک بوند نہیں پانی کی پائی
آنکھوں کی بصارت غم اکبر میں گنوائی
جو ہاتھ میں قوت تھی وہ سب لے گئے بھائی
ہمدم نہیں اب گود کا پالا نہیں کوئی
جرأت بھی مری دیکھنے والا نہیں کوئی

18
بابا سا کہوں آپ کو یہ منھ مرا کیا ہے
وہ شیر خدا سیف خدا دست خدا ہے
شبّیر تو بیکس ہے غریب الغربا ہے
نے فخر شجاعت ہے نہ دعواے وٖغا ہے
کی تیغ عطا حق نے یہ رتبہ ہے انہیں کا
کچھ مجھ میں جو قوت ہے یہ صدقہ ہے انہیں کا

19
یہ سب ہے پہ تم لوگوں سے عاجز نہیں شبّیر
جو ہر مرے کھل جائیں گے کھینچوں گا جو شمشیر
کہتا ہوں میں اب بھی کہ مری کچھ نہیں تقصیر
حاضر ہوں میں سرکاٹ لو اے فرقہ بے پیر
ہے جنگ نہ بیکس تہ شمشیر جھکے گا
جب تیغ کھینچی پھر نہ مرا ہاتھ رکے گا

20
کیوں غیظ میں لاتے ہو غریب الغربا کو
دیکھو نہ ستاؤ خلف شیر خدا کو
آزار نہ دو روح رسول دوسرا کو
کوتاه کرو دست تعدی وجفا کو
کیا فاطمہ کی آہ کا کچھ خوف نہیں ہے
بندے ہو پر اللہ کا کچھ خوف نہیں ہے

21
اس پند و نصائح نے نہ کچھ کی انہیں تاثیر
ہر صف سے جگر گوشہ زہرا پہ چلے تیر
گویا ہوئی اس دم اسد اللہ کی شمشیر
اب میان سے کھینچو مجھے یا حضرت شبّیرا
ناری ہیں یہ حضرت سے تھیں بغض و حسد ہے
اب تا به کجا صبر رحیمی کی بھی حد ہے

22
پیاروں کا سہا آپ نے غم مجھ کو نہ کھینچا
بھائی کے ہوئے ہاتھ قلم مجھ کو نہ کھینچا
اکبر نے بھی لی راہ عدم مجھ کو نہ کھینچا
قاسم پہ چلی تیغ ستم مجھ کو نہ کھینچا
میں پاس ہوں اور آپ پہ مینھ تیروں کا برسے
کس دن کے لئے پھر مجھے باندھا ہے کمر سے

23
میں شرم سے آب آب ہوں یا سید ذی جاہ
رکھ لیجئے اب آبروے تیغ ید اللہ
آنے کا نہیں راہ پہ یہ لشکر گمراہ
میں کوہ گراں کو بھی سمجھتی ہوں پر کاہ
زندہ نہیں اترا ہے کوئی گھاٹ سے میرے
آگاہ ہیں جبریل امیں کاٹ سے میرے

24
اک ضرب میں میں نے سرِ مرحب کو اُتارا
اک دم میں کیا عمرو سے نامی کو دو پارا
جنات کا لشکر تہ و بالا کیا سارا
آگے میرے لاکھوں نے کبھی دم نہیں مارا
بجلی کی طرح جب صف دشمن پہ گری ہوں
دم میں حق و باطل کو جدا کر کے پھری ہوں

25
حضرت نے کہا مجھ پہ کھلے ہیں ترے جوہر
امت پہ محمد کی میں کھینچوں تجھے کیوں کر
خوش صبر سے ہوتا ہے بہت خالق اکبر
اسے تیغ مناسب ہے توقف ابھی دم بھر
اس دکھ میں ہوں صابر یہ عنایت ہے خدا کی
اک اور مرے پاس امانت ہے خدا کی

26
اس راہ میں جو کچھ تھا وہ سب میں نے لٹایا
عباس سے بازو کو بھی ہاتھوں سے گنوایا
پیری میں غم اکبر کی جوانی کا اٹھایا
جو باقی ہے وقت اس کی طلب کا بھی ہے آیا
کس طرح ابھی جنگ پہ تیار ہو پیمبر
پہونچالے اسے بھی تو سبک بار ہو شبّیر

27
یہ ذکر تھا جو ڈیوڑھی سے آواز یہ آئی
بچہ مرا مرتا ہے محمدؐ کی دوہائی
اٹھارہ برس کی تو لٹی میری کمائی
اب اصغر معصوم سے ہوتی ہے جدائی
جلد آئیے رن سے دم امداد ہے آقا
فریاد ہے فریاد ہے فریاد ہے آقا

28
سیداں سے پھرے شاہ صدا بانو کی سنکر
ڈیوڑھی کے اُدھر جمع تھے ناموس پیمبر
فضّہ نے کہا بیبیو لو آتے ہیں سرور
دوڑی علی اصغر کو لئے بانوئے مضطر
اشکوں سے رخ پاک کو دھونے لگے شبّیر
پردے کے قریب آن کے رونے لگے شبّیر

29
زینب نے کہا صدقہ گئی خیمہ میں آؤ
کیا حال ہے بھائی مجھے صورت تو دکھاؤ
حضرت نے کہا با نوئے بیکس کو بلاؤ
گہوارے سے جلدی میرے معصوم کو لاؤ
شبّبر طلب گار رضا مندی رب ہے
سر کار خدا میں علی اصغر کی طلب ہے

30
گھبرا گئی سن کہ یہ سخن بانوئے ناچار
پردے کے قریب آن کے بولی وہ دل افگار
حاضر ہے کنیز آپ کی یا سید ابرار
لونڈی کے بھی مالک ہو اور اصغر کے بھی مختار
دودھ انکا بڑھاتی یہ مرے دل میں ہوس ہے
خالق نے بلایا ہے تو پھر کیا مرا بس ہے

31
آغوش میں لیجیئے انھیں اے سید والا
صدقہ گئی حاضر ہے مرا ہنسلیوں والا
وہ مر گئے اٹھارہ برس تک جنھیں پالا
روئی پہ زباں سے نہیں کچھ حرف نکالا
طاقت ہے مری آپ کو میں ٹوک سکوں گی
روکا تھا انھیں کب جو انہیں روک سکوں گی

32
بانوئے دو عالم کو رضا مند جو پایا
فرزند ید اللہ نے ہاتھوں کو بڑھایا
دے کر علی اصغر کو یہ بانو نے سنایا
آقا نہ مجھے آخری دیدار دکھایا
برگشتہیکایک مری تقدیر ہوئی ہے
لونڈی سے بھلا کون سی تقصیر ہوئی ہے

33
فرمایا شہ دیں نے کہ اے بانوئے بے پر
شرمندہ بہت تم سے ہے فرزند پیمبر
جینا مجھے دنیا میں گوارا نہیں دم بھر
کیا سائے میں میں آؤں کہ ہیں دھوپ میں اکبر
بے غسل و کفن خاک پہ ہے لال ہمارا
جو حال ہے اکبر کا وہی حال ہمارا

34
فرما کے یہ میدان کو چلے حضرت شبّیر
اور خاک پہ غش کھا کے گری بانوئے دلگیر
زینب نے کہا ہائے علی اصغر کے شیر
تھا شور کہ فریاد ہے اے مالک تقدیر
مڑ مڑ کے ہر اک رانڈ کو سمجھاتے تھے شبّیر
روتے ہوئے مقتل کو چلے جاتے تھے شبّیر

35
اعدا کے قریں سر کو جھکائے ہوئے آئے
آنسو رخُ انور پہ بہائے ہوئے آئے
معصوم کو چھاتی سے لگائے ہوئے آئے
اصغر کو ردا اپنی اوڑھائے ہوئے آئے
روتے تھے یہ صدمہ تھا شہ جن و ملک کو
بجے کو کبھی دیکھتے تھے گاہ فلک کو

36
کچھ سوچ کے دامن رخ اصغر سے اٹھایا
گویا کہ قمر ابر سے باہر نکل آیا
ہر صاحب اولاد کو رو کر یہ سنایا
دو روز سے پانی نہیں اس لال نے پایا
حاضر ہوں میں خنجر مری گردن سے ملا دو
پر تھوڑا سا پانی مرے بچے کو پلا دو

37
تم لوگوں کے نزدیک جو مجرم ہے تو شبّیر
بچہ ہے یہ اس کی ہے بھلا کون سی تقصیر
حضرت کی ابھی ختم ہوئی تھی نہ یہ تقریر
شمر ستم آرا نے پکارا کہ چلیں تیر
تھی سب کو عداوت خلف شاہ نجف سے
بچے پہ چلے تیر ستم چار طرف سے

38
پلے پہ کمانداروں کے تھا شمر سیہ رو
جھک جھک کے بچاتے تھے اُسے سید و خوشخو
ناگاہ لگا حلق پہ اک تیر سہ پہلو
بچے کا گلا گیا اور باپ کا بازو
دم بند ہو ا باپ کو تکنے لگے اصغر
منہ کھول کے ہاتھوں پہ سسکنے لگے اصغر

39
وہ چاند سا رخ زرد ہوا درد کے مارے
بس مٹھیاں باندے ہوئے دنیا سے سدھارے
شہ لاش کو ریتی پہ لٹا کر یہ پکارے
اکبر انھیں لو آئے ہیں یہ پاس تمھارے
اصغر بھی رہ حق میں فدا ہو گئے بیٹا
ہم اس کی امانت سے ادا ہو گئے بیٹا

40
بانو نے سنی سبط پیمبر کی جو زاری
خیمے سے کئی بار نکل کہ یہ پکاری
مٹی میں چھپاؤ نہ کمائی کو ہماری
لاش علے اصغر مجھے دے جاؤ میں واری
راحت سے مری گود میں آرام کریں گے
تنہا کبھی سوئے نہیں جنگل میں ڈریں گے

41
حضرت نے کہا قتل ہوئے اصغر گلفام
اب پہلوے اکبر میں انھیں کرنے دو آرام
تم سے انھیں مطلب ہے نہ کچھ دودھ سے ہے کام
لو خیمے میں پھر جاؤ یہ ہے صبر کا ہنگام
اب بعد مرے اپنے جگر ہند سے ملنا
مقتل میں جو آؤ گی تو فرزند سے ملنا

42
لکھا ہے کہ جب لاش پسر رکھتے تھے سرور
سیدانیاں سب خیمے سے نکلی تھیں کھلے سر
تھا شور کہ ہے ہے علی اصغر علی اصغری
بیتاب تھی تیغ کمر حیدر صفدر
رقّت سے یہ احوال تھا تیغ دو زباں کا
جس طرح کہ مر جاتا ہے بچہ کسی ماں کا

43
سینے میں تڑپتا تھا جو حضرت کا دل زار
لاش علی اصغر سے لپٹ جاتے تھے ہر بار
گویا ہوئی یہ حیدر کرار کی تلوار
اب تو کوئی حجت نہیں یا سید ابرار
دیکھو تو مرا کاٹ کہ میں سیل فنا ہوں
حضرت نے کہا منتظر حکم خدا ہوں

44
ناگاہ صدا آئی کہ اے سبط پیمبر
تو صبر کے رتبے میں ہے ایوب سے بہتر
دنیا میں نہ ہو گا نہ ہوا ہے تیرا ہمسر
ہاں لشکر اعدا کو دکھا تیغ کے جوہر
گر جمع ادھر تیس ہزار اہل ستم ہیں
کیا غم ہے تجھے تیرے مدد گار تو ہم ہیں

45
جو چاہے کرے ہم نے وہ قدرت تجھے دی ہے
ہمت تجھے بخشی ہے شجاعت تجھے دی ہے
جو دی ہے علی کو وہی طاقت تجھے دی ہے
اور اس کے سوا صبر کی دولت تجھے دی ہے
تجھ کو تو رسولوں سے سوا پیار کیا ہے
کونین کا ہم نے تجھے مختار کیا ہے

46
 تو کہہ تو ابھی خاک میں ان سب کو خاک میں ملا دیں
جو مانگ وہ اصغر کی شہادت کا صلہ دیں
پیاسا ہو تو پانی تجھے کوثر کا پلا دیں
عباس کو زندہ کریں اکبر کو جلا دیں
باقی رہے تو اور فنا فوج ستم ہو
جو اجر شہادت ہے کچھ اس میں سے نہ کم ہو

47
مولا نے یہ کی عرض سر عجز جھکا کر
اس بندہ نوازی کے فدا سبط پیمبر
اولاد بھی صدقے ہے تصدق ہے مرا سر
مشتاق ترے قرب کا ہے بندۂ احقر
یہ قوم جفا پیشۂ و نااہل ہے مولا
گرتیری عنایت ہو تو سب سہل ہے مولا

48
خوش ہوں جو تری راہ میں سینے پہ لگیں تیر
روکوں نہ سپر پر جو پڑے جسم پہ شمشیر
غیظ آئے نہ جب برچھیاں ماریں مجھے بے پیر
تسبیح ترے نام کی ہووے دم تکبیر
چھاتی پہ تو قاتل ہو تہ تیغ گلا ہو
ان سب کے عوض امت عاصی کا بھلا ہوں

49
خون علے اصغر کا صلہ ہو یہ عنایت
یارب مرے شیعوں کی ہو اولاد کو راحت
دنیا سے اٹھیں جب تو ملے گلشن جنت
نے قبر میں ایذا ہو نہ تنہائی میں وحشت
کوثر پہ میں جاؤں تو گذر ساتھ ہو ان کا
دامن ہو مرا حشر میں اور ہاتھ ہو ان کا

50
دے امن انھیں گرمی محشر سے خدایا
ہو سب کے سروں پر علم حمد کا سایا
آئی یہ ندا اُن کو ملے گا یہی پایا
ہووے گا جہاں شاہ وہیں ہو گی رعایا
خوش ہو تو کہ رتبے ترے شیعوں کے بڑھیں گے
وہ حشر کے دن نور کے ناقوں پہ چڑھیں گے

51
ہمراہ ترے حشر میں ہوں گے ترے زوار
کچھ راہ صراط ان پہ نہیں ہوئے گی دشوار
وہ دوست ہمارے ہیں جو ہیں تیرے عزادار
بن جائے گا ہر اشک کا قطرہ در شہوار
فردوس انھیں خلعت رحمت انہیں دیں گے
رونے کے عوض اجر شہادت انھیں دیں گے

52
یہ سن کے ہوا شاد یداللہ کا جایا
ہرنے پہ کئی بار سر عجز جھکایا
کی عرض کہ صدقے تری رحمت کے خدایا
جو کچھ کہ شہادت کا صلہ تھا سو وہ پایا
نازاں ہوں کہ تو خوش ہے حسین ابن علی سے
اس وقت کی لذت کوئی پوچھے مرے جی سے

53
یہ کہہ کے بڑھے بہر وغا سرور عالی
تیغ کمر حیدر کرار نکالی
دیکھی جو چمک روحوں سے قالب ہوے خالی
ڈھالوں کی گھٹا چار طرف چھا گئی کالی
فرمایا کہ ہاں ضربت شمشیر کو دیکھو
لو فاطمہ کے دودھ کی تاثیر کو دیکھو

54
باندھی ہیں صفیں گرد بتاؤ کدھر آؤں
خالی کروں کس صف کو کسے خون میں بھر آؤں
کس غول میں رہوار کو چمکا کے در آؤں
خالق کا غضب آئے اُدھر میں جدھر آؤں
پانی ہے ظفر قبصے پہ جب ہاتھ دھرا ہے
رگ رگ میں مری نے زور ید اللہ بھرا ہے

55
مجھ سا نہیں دنیا میں کوئی آج او لو العزم
تنہا ہوں سفر کر گئے جو تھے مرے ہم بزم
سرکاٹنے کا اب بھی تمھارے جو کروں عزم
ہو زیر و زبر چشم زدن میں یہ صنف رزم
یاں مد نظر رحم ہے گو بے ادبی کی
پیش آیا ہے یہ امر کہ امت ہو نبی کی

56
میں وہ ہوں کہ جس کا ہے پدر شیر الٰہی
خیبر سی لڑائی میں مدد جس نے نہ چاہی
مشہور ہے کفار کے لشکر کی تباہی
اقلیم شہادت کی ملی ہے ہمیں شاہی
قبضہ ہے وہی اور وہی تیغ دو سر ہے
جب ہاتھ اٹھایا تو سر دست ظفر ہے

57
برق غضب خالق اکبر ہے یہ شمشر
اے لشکریو! قاتل عنتر ہے یہ شمشیر
اعدا کے نکل جانے کو اژدر ہے یہ شمشیر
مقراض اجل بہر تن و سر ہے یہ شمشیر
پانی سے اور آتش سے خمیر اس کا بنا ہے
بجلی ہے کبھی اور کبھی سیل فنا ہے

58
گھاٹ اس کا ہے بحر غضب حضرت معبود
اک دم میں رہ امن و اماں ہوئی ہے مسدود
ہے نصرت و اقبال و ظفر بات میں موجود
بشر اسی شمشیر کا ہے قاتل نمرود
خون سر اعدا ہے ہمیشہ خورش اس کی
پوچھے کوئی جبریل امیں سے برش اس کی

59
مرتب سا جواں گر ہو تو اک ضرب میں مرجائے
عنتر ہو تو سر تا بہ قدم خون میں بھر جائے
دو کر کے تمھیں گاؤ زمیں سے بھی گزر جائے
میں کہدوں کہ اے تیغ ٹھہر جا تو ٹھہر جائے
روکوں نہ تو دم لے نہ پر روح امیں پر
پھل جاکے لگے شاخ سر گاؤ زمیں پر

60
فرما کے یہ گھوڑے کو جو رانوں میں دبایا
شبدیز نظر کیا کہ ہوا نے بھی نہ پایا
روبا ہوں کے انبوہ پہ اک شپر سا آیا
اللہ ری سرعت کہ ہرن ہو گی سایا
غل تھا کبھی یوں آگ سے یارا نہیں اڑتا
اس شان سے جنگل میں چکارا نہیں اڑتا

61
ملعونوں کو ٹاپوں سے کچلتا ہوا آیا
ہر سو دل کفار کو ملتا ہوا آیا
انبوہ میں اُڑ اُڑ کے سنبھلتا ہوا آیا
غصے سے کنوتی کو بدلتا ہوا آیا
سب زیر قدم جرأت و سرعت کا چلن تھا
اس غول میں تھا شیر تو اس صف میں ہرن تھا

62
کیجئے جو خیال آنکھوں میں بجلی سی چمک جائے
یوں فکر نجم بھی نہ بالائے فلک جائے
ساتھ اس کے خیال شعرا دوڑ کے تھک جائے
چتون وہ کہ شیروں کی نگہ جس سے جھپک جائے
صیحہ جو وہ کرتا تھا تو ہٹ جاتے تھے گھوڑے
ہر صف میں الف ہو کے الٹ جاتے تھے گھوڑے

63
مشرق سے جو راکب اُسے ہاں کہہ کے اڑائے
عقل حکما دنگ ہو سرعت وہ دکھائے
ہے سے الف ہاں ابھییاں وصل نہ پائے
مغرب سے یہ خورشید فلک جا کے پھر آئے
دھو کا پر پرواز کا ہے دامن زیں پر
طاؤس ہوا پر ہے تو بجلی ہے زمیں پر

64
ہیں صانع قدرت نے کفل سانچے میں ڈھالے
ہے پیار سے گردن میں عناں ہاتھوں کو ڈالے
کہتے ہیں رکا بوں کو جو ہیں دیکھنے والے
ہیں رومہ نوزین کے دامن کو سنبھالے
گردن پہ عجب حسن سے یال اس کی پڑی ہے
گویا کہ پری کھولے ہوئے ہال کھڑی ہے

65
یه تا حد امکان صفت عقل رسا جائے
بالائے فلک صورت شبدیز د عا جائے
کہسار سے دریا کی طرف مثل صدا جائے
دریا پہ جو دوڑاؤ تو مانند ہوا جائے
سپر اس کی اگر چشم کو منظور نظر ہو
آنکھوں میں پھرے یوں کو نہ پتلی کو خبر ہو

66
اُڑ جاتے ہیں رنگ رخ عاشق سے سبک خیز
کا کل وہ کہ زلف سر لینے سے دلاویز
پوئی میں غزالوں کے طراروں سے کہیں تیز
آقا کے ارادے کو سمجھتا تھا وہ مہمیز
جوں سایہ آہو نہ قرار اس کو کہیں تھا
راکب نے جدھر آنکھ سے دیکھا یہ وہیں تھا

67
بجلی سا چمکتا تھا ادھر فوج میں رہوار
شعلہ سی چمکتی تھی ادھر تیغ شرر بار
سر گرم دغا تھا خلف حیدر کرار
اک آگ لگادی تھی جلے جاتے تھے کفار
سوزاں شجر قد تھے چناروں کی طرح سے
اُڑتا تھا لہو تن کا شراروں کی طرح سے

68
اس برقی سے نیزوں کے نیستاں میں لگی آگ
چلاتے تھے ناری کہ بیاباں میں لگی آگ
مارا جسے اس کے تن بے جا میں لگی آگ
دامن سے جو بھڑکی تو گریباں میں لگی آگ
دوزخ میں انھیں الفت دینار نے کھینچا
یہ آگ ہوئی سرد تو اس نار نے کھینچا 

69
جو نیزۂ خطی تھا سواروں کا قلم تھا
یہ خط شکست ان کے مقدر میں رقم تھا
کفار کی تلواروں کا سر شرم سے خم تھا
ہاں دمبدم افزوں دم شمشیر دو دم تھا
بجلی سی گری جس پہ لہو چاٹ کے اٹھی
ہر غول سے دس بیس کے سرکاٹ کے اٹھی

70
جس وقت چمک کر کسی سفاک پر آئی
سر سے کمر ظالم نا پاک پر آئی
واں سے جو پھری تو سن چالاک پر آئی
تو سن کو بھی دو کرتی ہوئی خاک پر آئی
قبضہ تو رہا دست جناب شہ دیں میں
اور تا سر دنباله در آئی وہ زمیں میں

71
ہر غول میں ضرب شہ ذی جاہ کا غل تھا
ہر سو برش تیغ ید اللہ کا غل تھا
مقتل میں کہیں آہ کہیں واہ کا غل تھا
افلاک تک العظمتہ اللہ کا غل تھا
پانی تھے جگر خوف سے بیداد گروں کے
ڈوبے ہوئے تھے خون میں بادل سپروں کے

72
آتے جو پرو باندھ کے اسوار چپ و راس
چلتی تھی عجب شان سے تلوار چپ و راس
دو بجلیاں گر پڑتی تھیں ہر بار چپ و راس
لاشوں کے نظر آتے تھے انبار چپ و راس
مقتل میں سواروں کے رسالے بھی فلم تھے
بھالے بھی قلم برچھیوں والے بھی قلم تھے

73
اس شعلہ آتش سے ہوا تھی شرر فشاں
پامال تھے سبزے کی روش دشمن ایماں
گلزار خزاں دیدہ ہو ! قتل کا میداں
بکھرے ہوئے تھے چار طرف غنچہ پیکاں
ٹکڑے شجر تیر قلم شاخ کماں تھی
کیا غم تھا کہ ڈھالوں کے پھولوں پہ خزاں تھی

74
گھوڑا کسی سرکش نے پرے سے جو نکالا
چلتی ہوئی تلوار کو حضرت نے سنبھالا
مارا ستم آرا نے قریب آکے جو بھالا
بجلی سی گری کوند کے تیغ شہ والا
اک وار میں ظالم کے ہر اک بند کو کاٹا
جوشن کو چہلتہ کو کمربند کو کاٹا

75
آیا کوئی شہ زور اگر زور میں آکر
ضرب اپنی نہ کی شاہ نے وار اس کا بچا کر
چاہا کہ پٹک دوں اُسے گھوڑے سے اٹھا کر
اک ہاتھ میں لی تیغ اور اک ہاتھ بڑھا کر
یوں بند کمر شاہ سرافراز نے پکڑا
تھا شور کہ کنجشک کو شہباز نے پکڑا

76
مارا جو زمیں پر تو زمیں سے نہ اٹھی گرد
مقتل سے گیا قعر جہنم کو وہ نامرد
تھے تیغ کی دہشت سے سیہ کاروں کے منھ زرد
گرم اس کی ہوا لگ گئی جس کو وہ ہوا سر
اعجازیہ ہنگام روانی نظر آیا
پانی میں تو آگ آگ میں پانی نظر آیا

77
ٹکڑے تھے کمانداروں کے ترکش لب دریا
بے جاں تھا کوئی اور کوئی غش لب دریا
سیماب تھا شبدیز پر پوش لب دریا
برسائی تھی شمشیر نے آتش لب دریا
خشکی میں تری میں نہ کہیں امن کی جا تھی
ہر صف میں محمدؐ کی دوائی کی صدا تھی

78
تھا شور کہ اسے سید ابرار امان دو
اب روک لو شمشیر شرر بار اماں دو
آواز نبی آئی کہ دلدار اماں دو
بس پہونچے سزا کر یہ ستم گار اماں دو
مظلومی و غربت میں بڑا نام ہے بیٹا
جنگ اب نہ کر و عصر کا ہنگام ہے بیٹا

79
سنتے ہی یہ آواز تھمے سید ابرار
یاد آ گیا امت پہ فدا ہونے کا اقرار
چمکار کے گھوڑے کو رکھی میان میں تلوار
بھر کر نفس سرد کھڑا ہو گیا رہوار
ڈر کر جو چھپے تھے وہ ستمگر نکل آئے
خیمے سے حرم قبر سے حیدر نکل آئے

80
بادل کی طرح شہ پہ جھکا شام کا لشکر
تلواریں کھنچیں چلنے لگے نیزہ و خنجر
دیکھی نہ چمکتی ہوئی جب تیغ دو پیکر
سر پیٹ کے چلانے لگی زینب مضطر
کیوں تھم گئے کس نے شہ ابرار کو روکا
ہے ہے مرے مانجائے کی تلوار کو روکار

81
یاں ضعف سے ہرنے پر جھکے جاتے تھے سرور
لگتا تھا بدن پر کہیں نیزہ کہیں خنجر
ٹوٹا ہوا تھا تیروں سے سب سینہ انور
تھے ایک ہزار اور کئی سو زخم بدن پر
شانے پہ کٹے پیچ عمامے کے پڑے تھے
گردن کو جھکائے ہوئے خاموش کھڑے تھے

82
زخمی تھی جبیں تیروں سے تلواروں سے ابرو
رخساروں پہ تھے خون میں ڈوبے ہوئے گیسو
بھالوں سے ستمگاروں کے مجروح تھے پہلو
نوکیں تھیں سنانوں کی اور الماس سے بازو
زخمی نہ ہو ایسی نہ کوئی تن میں جگہ تھی
ہاں خنجر خونخوار کی گردن پہ جگہ تھی

83
امڈے چلے آتے تھے سواروں کے رسالے
خود بیچ میں اور چار طرف برچھیوں والے
سینے سے اگر کھینچ کے دو تیر نکالے
اس عرصے میں اک جسم پر سو چل گئے بھالے
رہ جاتی تھی برچھی کوئی سینے میں جو اڑ کر
جھک جاتے تھے ہر بار کلیجے کو پکڑ کر

84
دریا کی ترائی کی طرف دیکھ کے ہر بار
چلاتے تھے کیا سوتے ہو عباس علمدار
اٹھو مرے ہمدم مرے صفدر مرے غمخوار
بھالے مرے سینے پہ لگاتے ہیں ستمگار
تلواروں سے بھائی کو بچاتے نہیں بھائی
ہم گھوڑے سے گرتے ہیں تم آتے نہیں بھائی

85
پھر رو کے پکارے علی اکبر تمھیں آؤ
عباس تو آتے نہیں دلبر تمھیں آؤ
واں آ نہیں سکتا ہے یہ بے پر تمھیں آؤ
بیکس کی مدد کو میرے صفدر تمھیں آؤ
ہاں آن کے تھا مو یہ پدر تم پہ فدا ہو
بیٹا تمھیں بابا کی ضعیفی کے عصا ہو

86
یہ کہتے تھے حضرت جو لگا پشت پہ بھالا
قربوس پہ تھرا کے گرے سید والا
جبریل نے قدموں سے رکابوں کو نکالا
اور ہاتھوں کو گردن میں ید اللہ نے ڈالا
غش ہو گیا طاری جو شہ عرش نشیں پر
بس ٹیک دیا گھوڑے نے گھٹنوں کو زمیں پر

87
مرکب سے جدا ہو کے جو تڑپے شہ ابرار
گرد شہ دیں پھرنے لگا اٹھ کے وہ رہوار
فرمایا کہ منزل پہ تو پہونچا ترا اسور
رخصت ہو کہ سر اترے تو ہم بھی ہوں سبکبار
اب تیغ لئے ذبح کو جلاد بڑھے گا
قاتل ترے اسوار کی چھاتی پہ چڑھے گا

88
نیزے کی سواری ہے اب اور فاطمہ کا لال
الفت ہے مجھے دیکھ سکے گا نہ مرا حال
ٹاپوں کے تلے لاش مری ہوئے گی پامال
زینب نہ نکل آئے کہیں کھولے ہوئے بال
سجاد کو آگاہ مرے حال سے کر دے
جا بانوے بیکس کو رانڈاپے کی خبر دے

89
اب آئیں گے خیمے کے جلانے کو ستمگار
کہدیجو بہن سے کہ سکینہ سے خبردار
سجاد سے کہنا کہ میں صدقے ترے بیمار
گر بیڑیاں پہنائیں نہ کچھ کیجو تکرار
خاصان خدا کے لئے ایذا و محن ہے
بندھوائیو گردن کہ یہ دادا کا چلن ہے

90
گھوڑے کو شہ دیں نے یہ پیغام دیا جب
مقتل سے چلا سر کو پٹکتا ہوا مرکب
خالی اسے دیکھا تو لگی پیٹتے زینب
یاں قبلۂ عالم پر عدو ٹوٹ پڑے سب
زخمی تھا سرا پا نہ کہاں زخم لگے تھے
تیغیں وہیں لگتی تھیں جہاں زخم لگے تھے

91
خیمے سے جو زینب کے نکل آنے کا تھا دھیان
گر پڑتے تھے اٹھ اٹھ کے زمیں پر شہ ذیشان
ڈیوڑھی سے یہ بانو کی صدا آتی تھی ہر آن
ہے ہے مرے سید تری تنہائی کے میں قربان
تیغوں کے تلے باپ کو تکتی تھی سکینہ
چھاتی سے لیٹنے کو بلکتی تھی سکینہ

92
شمر ستم آرا نے جو خنجر کو نکالا
سجدے میں جھکا فاطمہ کی گود کا پالا
حیدر نے تو ہاتھوں سے کلیجے کو سنبھالا
زہرا نے کہا ہائے مری گود کا پالا
فرزند کے پہلو سے ہٹتے تھے محمدؐ
گر گر کے نواسے سے لپٹتے تھے محمدؐ

93
قرآں پہ رکھنے جو لگا پاؤں ستمگار
تھرائی زمیں کانپ گیا گنبد و وّار
دریا میں تلاطم ہوا ٹکرا گئے کہار
مجروح تھے سرتا به قدم سید ابرار
سینه جو دیا تیروں کی سریاں نکل آئیں
سرکھولے ہوئے قاف سے پریاں نکل آئیں

94
کس منہ سے کہوں ذبح کیا شاہ کو کیوں کر
کافی ہے بس اتنا کہ چلا حلق پہ خنجر
سر لیکے عمرو پاس گیا شمر ستمگر
ریتی پہ تڑیتا رہا شہ کا تن اطہر
لاشے پہ ادھر ٹوٹ پڑی فوج شقی کی
لٹنے کی پو شاک حسین ابن علے کی

95
جابر نے تو مظلوم کی دستار اٹھائی
لیکر بن اشعث نے عبا دوش پہ ڈالی
لی اسور ہے رحم نے تیغ شہ عالی
مالک نے زرہ جسم مطہر سے نکالی
دستانے کٹے ہاتھوں سے غازی کے اتارے
بیدینوں نے موزے بھی نمازی کے آتارے

96
تاج سر شاہ شہدا لے گیا کوئی
تیروں سے چھٹی تن کی قبا لے گیا کوئی
پیراہن محبوب خدا لے گیا کوئی
خاتون قیامت کی ردا لے گیا کوئی
عریاں تھا بدن خاک یہ تھی پست مبارک
خاتم کے لئے کاٹ لی انگشت مبارک

97
خامے کو بس اب روک انیس جگر افگار
خالق سے دعا مانگ کہ اے ایزد غفار
زندہ رہیں دنیا میں شہ دیں کے عزادار
غیر از غم شہ اُن کو نہ ہو غم کوئی زنہار
آنکھوں سے مزار شہ دلگیر کو دیکھیں
اس سال میں بس روضہ شبّیر کو دیکھیں


سلام
 رنج دنیا سے کبھی چشم اپنی نم رکھتے نہیں
جز غم آل عبا ہم اور غم رکھتے نہیں
۔۔۔۔۔۔۔۔۔۔ پہونچے زیارت کی ہمیں پروا ہے کیا
اب ارم بھی ہاتھ آئے تو قدم رکھتے نہیں
در پہ شاہوں کے نہیں جاتے فقیر اللہ کے
سر جہاں رکھتے ہیں سب ہم واں قدم رکھتے نہیں
