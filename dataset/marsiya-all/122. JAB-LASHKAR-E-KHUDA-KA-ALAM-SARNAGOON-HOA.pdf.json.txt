www.emarsiya.com
جلد دوم

جب لشکر خدا کا علم سر نگوں ہوا
اک شور تھا کہ خانۂ دیں بے ستوں ہوا
سقائے اہل بیت بھی غرق خوں ہوا
سیدانیوں میں اور تلاطم فزوں ہوا
ڈوبا لہو میں چاند شہِ مشرقین کا
خالی کیا اجل نے بھرا گھر حسینؑ کا

یا رب کوئی جہاں میں ، سیر محن نہ ہو
جنگل میں گھر لٹا کے کوئی بے وطن نہ ہو
ماں باپ سے جدا کوئی گل پیرہن نہ ہو
پھولا پھلا اجاڑ کسی کا چمن نہ ہو
بھائی بچھڑ چکا ہے شہِ شرقین سے
اب نو جواں پسر کی ہے رخصت حسینؑ سے

طاقت تھی جس سے شہ کو سفر کر گیا وہ شیر
جس سے مزاحیات کا تھا مر گیا وہ شیر
پیاسا جہان سے لب کوثر گیا وہ شیر
سقائی کر کے خون میں خود بھر گیا وہ شیر
خم آگیا کمر میں شہِ خوش خصال کی
تصویر مٹ گئ اسد ذوالجلال کی

لشکر میں شادیاں تھیں ادھر غم تھا اس طرف
سامان واں تھا جشن کا ماتم تھا اِس طرف
امید اُدھر تھی یاس کا عالم تھا اس طرف
اعدا میں عید تھی تو محرم تھا اس طرف
کمریں کسے ہوئے تھا زمانہ جدال پر
کیا وقت پڑ گیا تھا محمد کی آل پر

مرنا جوان بھائی کا اور اس پہ یہ ستم
پرسانہ ولد ہی نہ تشفی نہ درد غم
اعد اصفیں جمائے ہوئے جنگ پر بہم
ہنستے تھے سوگواروں کے رونے پر دم بہ دم
نرغے میں ان کے سبط رسالتؐ پناہ تھا
مشرب میں جن کے پانی کا دینا گناہ تھا

نے پاس انہیں نبیؐ کا نہ مطلق خدا کا ڈر
قرآں سے بے وقوف حدیثوں سے بے خبر
باتوں میں زور دل میں بدی طنیتوں میں شر
بد کار و بد خصال و بد افعال و بد گہر
پیدا تھا کفر شرم و حیا ناپدید تھی
سادات ذبح ہوتے تھے اور ان کو عید تھی

کہیے وہ کلمہ گو تھے تعجب کا ہے مقام
کافر بھی لیتے ہیں تو کراہت سے ان کا نام
اسلام گریہی ہے تو ، سلام کو سلام
کھل جائے گی کھینچے گی جو کل تیغ انتقام
کس جا چھپیں گے روز عدالت ضرور ہے
ہم دور ہیں نہ وہ نہ قیامت ہی دور ہے

یا منتقم طہور امان زماں دکھا
اب دم لبوں پہ ہے در امن و اماں دکھا
آنکھیں ہیں منتظر رخ آرام جان دیکھا
پھر برقِ ذو الفقار کو آتش فشاں دکھا
دشمن رہے نہ ایک شہ مشرقین کا
اُس دن غلام سوگ اُتاریں حسینؑ کا

اولاد والے دل میں کریں اک ذرا خیال
ہوتی ہے کیسی الفت فرزند خوش خصال
بیٹا وہ نوجواں جسے اٹھارہواں ہو سال
کیا ہوگا نور چشم رسول خدا کا حال
ماں باپ کے لئے تو اجل کا پیام ہے
دشمن بھی رونے لگتے ہیں یہ وہ مقام ہے

بھائی وہ مر چکا ہے کہ تھا جس کے دم سے گھر
سیدھی نہیں ہوئی ابھی ٹوٹی ہوئی کمر
اب طالب رضائے دعا ہے جواں پسر
لوگوں میں برچھیوں کی ہے شبیرؑ کا جگر
پیری میں اس جواں کو بھی کھوؤں تو کیا کروں
کیوں منصفو کہو جو نہ روؤں تو کیا کروں

قابو نہ ہے جگر پہ نہ ہے دل پہ اختیار
یہ مرحلہ وہ ہے کہ ہیں صابر بھی بے قرار
ماں باپ سے پسر کو چھڑائے نہ کردگار
زخم دسناں و تیغ گوارا یہ ناگوار
راحت ہے گور گلوئے پدر پر چھری چلے
جو ہو سو ہو مگر نہ جگہ پر چھری چلے

بڑہتا ہے ہاتھ جوڑ کے جب شہ کا نورعین
خیمے کو تکنے لگتے ہیں منھ پھیر کر حسینؑ
فرماتے ہیں کہ سنتے ہو سیدانیوں کے بین
عباسؑ کے الم میں یہ برپا ہے شور و شین
بھائی جہاں سے جانب خلد بریں گئے
پُر سے کو بھی چچی کے تم اب تک نہیں گئے

بے کس پھوپھی کو گھر میں تمہارا ہے انتظار
دھڑکے سے ماں کے دل کو نہیں ایک دم قرار
چھوٹی بہن پکارتی ہے تم کو بار بار
دیکھ آؤ اپنے چاہنے والوں کو میں نثار
ہم کوئی دم میں آپ دم تیغ پیتے ہیں
یہ چند دم تمہارے بھروسے پہ جیتے ہیں

اصغرؑ کو دیکھو عابدؑ بے کس کی توجہ
سمجھاؤ بیبیوں کو کہ پیٹٰیں نہ اپنا سر
رانڈوں کے تم پسر ہو یتیموں کے تم پدر
گھر تھامتے ہیں باپ کا ذی مرتبہ پسر
کس کو یہ داغ پیر فلک نے دیا نہیں
سر پر کسی کے باپ ہمیشہ جیا نہیں

تم سے بھی کم تھے عمر میں جب ہم ہوئے یتیم
ماں بھی نہ تھی یہ اور تھی اک آفتِ عظیم
ہم دونوں بھائیوں کے جگر غم سے تھے دو نیم
پر ہر بلا میں حافظ و حامی رہا کریم
رانڈوں کو یہ الم ہے کہ منہ موڑے جاتے ہیں
ہم کو جہاں میں تم سا پسر چھوڑے جاتے ہیں

کنبے کی جان باپ کا اقبال گھر کا نور
یوسفؑ جمال صاحب توقیر ذی شعور
جرار بُرد و بار دلاور سخی غیور
آنکھوں کی روشنی جگر و قلب کا سرور
خرد و کلاں کو اجر زیارت حصول ہیں
تم ہو تو اہل بیت میں گویا رسولؑ ہیں

نعمت ہے زیست خلق میں ایسے سعید کی
پیدا ہے نور رخ سے ضیا صبح عید کی
تھی سب کو آرزو رخ روشن کے دید کی
تصویر ہو رسولؐ خدائے مجید کی
کیوں کہ جدا نگاہ سے بیٹا کریں تمہیں
آنھیں یہ چاہتی ہیں کہ دیکھا کریں تمہیں

راحت کے دن ہیں آمد فصل شباب ہے
پہلا ابھی کتاب جوانی کا باب ہے
اٹھارہویں اس کا بھلا کیا حساب ہے
بے حاشیہ ابھی ورق آفتاب ہے
نقطے ہیں خال کے خط عنبر فشاں نہیں
بابا نثار ہو ابھی پورے جواں نہیں

اکبرؑ تمھاری قدر نہیں ہے کسی کو آہ
اس حُسن کا بشر نہیں کوئی خدا گواہ
ہوتے جو لوگ احمدؐ مرسل کے خیر خواہ
تم کو سمجھتے ثانیٔ پیغمبرؐ الٰہ
آنکھوں پہ رکھتے فخر سے نعلین پاک کو
اکسیر جانتے انہیں قدموں کی خاک کو

جینے کی اب خوشی ہے نہ دنیا کی ہے ہوس
ہے دل کو شوق آب دم تیغ ہر نفس
بچھڑیں گے تم سے گر ہے تو صدمہ ہے پس
جیتے تو کرتے بیاہ تمہارا اسی برس
دولھا بنا کے شان شہانی بھی دیکھتے
طفلی تو دیکھی حسن جوانی بھی دیکھتے

پھولو پھلو کہ زینت باغ جہاں ہو تم
آخر ہے عمر پیر ہیں ہم نوجواں ہو تم
شاداں رہے گی روح کہ راحت رساں ہو تم
مرنے کے بعد باپ کا نام و نشاں ہو تم
گر ہم نہیں تو خانۂ زہرا میں تم رہو
اب زندگی یہی ہے کہ دنیا میں تم رہو

اکبرؑ کا رنگ اڑ گیا سنتے ہی یہ کلام
کی عرض ہاتھ جوڑ کے شہ سے کہ یا امام
فرزند ارجمند ہیں سجاد نیک نام
اکبرؑ تو ہے حضور کا ادنی سا اک غلام
اس امر سے فزوں کوئی شرمندگی نہیں
آقا کے بعد موت ہے یہ زندگی نہیں

بندے ہزار ہم سے نثار سرِ حضور
دنیا ہو اور آپ ہوں اے کبریا کے نور
روشن ہے جو جہاں اسی دم کا ہے سب ظہور
ذرہ ہر اک ہے نور قدم سے چراغ طور
حاجت روائے خلق شہ دیں کی ذات ہے
دنیا میں آفتاب نہ جب ہو تو رات ہے

رونق زمیں کی ہے کہ امام زماں ہیں آپ
سایہ ہے جس کا عرش پہ وہ آسماں ہیں آپ
بحر جہاں میں باعث امن و اماں ہیں آپ
شیرازہ صحیفۂ کون و مکاں میں آپ
فردوں کی ابتری ہے جو دفتر کشا نہ ہو
کیوں کر تھمے جہاز اگر نا خدا نہ ہو

افضل ہے کون سبط رسالتؐ مآب سے
دنیا میں ہے تو یہ برکت ہے جناب سے
سر سبز ہے زراعت عالم سحاب سے
ذروں کی زندگی ہے فقط آفتاب سے
چھٹ کر پدر سے باپ کے پیارے کہاں رہیں
جب آسماں نہ ہو تو ستارے کہاں رہیں

دم سے حضور کے ہے غلاموں کی ہست و بود
مولا ہیں اس جہاں میں در رحمت ودود
اے چشمہ عطاؤ کرم بحر فیض وجود
دریا اگر نہ ہو تو حبابوں کی کیا نمود
سب خلق شاہ دیں سے طلب گار عون ہے
جب نوح غرق خوں ہو تو کشتی کا کون ہے

پھر زیست کیا مری وہ جو بعد آپ کے جیے
کھائے غم اور خون جگر عمر بھر پیے
غیروں نے آج پائے مبارک پہ سر دیے
بچپن سے ہم نے باندھی ہے تلوار کس لیے
اب پنجتنؑ کا خاتمہ ہے کوئی آن میں
پھر بھی یہ معرکہ کبھی ہوگا جہان میں


سب بھائی بند قتل ہوئے رن میں تشنہ لب
حضرت مجھے بچاتے ہیں کیوں اس کا کیا سبب
خادم کو بھی سعادت عقبی کی ہے طلب
دیجے رضا جہاد کی بہر رسولؐ رب
کہئے نہ بہ کہ ساتھ نہ دو تشنہ کام کا
منہ سے نکل پڑے گا کلیجہ غلام کا

سینے میں دل لرزتا ہے جینے کے نام سے
زندہ وہی ہے پہلے مرے جو امام سے
سیراب ہونے دیجے شہادت کے جام سے
آقا یہ بوجھ اٹھ نہ سکے گا غلام سے
دیکھے گا کون لوٹنے فوجیں جو آئیں گی
خادم سے بیڑیاں کبھی پہنی نہ جائیں گی

عابد خدا کے فضل سے ہیں صابروں میں فرد
مظلوم و بردبار غم انگیر اہلِ درد
سہہ لیں گے وہ یتیمیٔ غربت میں گرم و سرد
ہم اور کام کے نہیں لائق بجز نبرد
اوہ آل مصطفے کا مدار الہام ہو
جو ہو پسر امام کا خود بھی امام ہو

خوں میں نہا کے گر نہ ہوا آج سرخ رو
پھوکس کو منھ دکھاؤں گا یا شاہ نیک خو
چمکا رہے ہیں برچھیاں میدان میں جنگ جو
غصے سے جوش کھاتا ہے اب جسم کا لہو
کس سے کہوں اگر نہ کروں عرض آپ سے
بیٹے کی آبرو متعلق ہے باپ سے

طے ہو یہ مرحلہ جو کریں پرورش حضور
خلد بریں بعید نہ باغ ارم ہے دور
کوشش میں اس طرف سے تو مطلق نہیں قصور
اے آفتاب ذرہ نوازی ہے اب ضرور
نے زندگی نہ جاہ و حشم چاہتا ہوں میں
آقا کی اک نگاہ کرم چاہتا ہوں میں

ماں کا پھوپھی کا پیار ہے اب حق میں لے مہر
امداد کا مقام ہے اب یا امام دہر
آب فرات کی نہیں اب تشنگی میں لہر
جنت میں شہد و شیر کی خالق دکھائے نہر
مٹی ملے تو سبط پیمبرؐ کے ہاتھ سے
پانی پیوں تو ساقی کوثر کے ہاتھ سے

دیجے رضائے حرب کہ مرتا ہے اب غلام
خیمے میں چلیے لے کے مجھے یا شہ انام
چپ ہو رہیں گی سن کے پھوپھی آپ کے کلام
بن جائے گا زباں کے ہلاتے میں میرا کام
مانے گا وہ ادب سے کہ صابر ہے اہل ہے
مشکل کشا کے لال کو ہر امر سہل ہے

بولے بہا کے اشک شہنشاہ نام ور
مرنے کی تم کو ماں سے دلا دے رضا پدر
سچ ہے بھلا تمہیں مرے دل کی ہے کیا خبر
پوچھو یہ اُس سے جس کا جواں ہو کوئی پسر
اس معرکہ سے جو انہیں واقف وہ آپ ہیں
بیٹا ہمارے حق بطرت ہے کہ باپ ہیں

کھوتا ہے اُس کو کوئی بڑھاپے کی ہو جوآس
ہم میں تو بات کرنے کے مطلق نہیں حواس
صابر وہ ہر بلا میں ہیں جو ہیں خدا شناس
اچھا یہی خوشی ہے تو جاؤ پھوپھی کے پاس
مشہور خلق بیٹے کا اور ماں کا پیار ہے
طے ہو یہ مرحلہ بھی تو پھر اختیار ہے

بولا یہ ہاتھ جوڑ کے فرزند نیک نام
خیمے میں چلیئے ساتھ مرے یا شہ انام
تنہا یہاں نہ چھوڑے گا حضرت کو یہ غلام
آنسو بہا کے کہنے لگے شاہ تشنہ کام
کرتے ہو رحم حال یہ مظلوم باپ کے
پھر کون ساتھ دے گا مرا بعد آپ کے

فرما کے یہ چلے طرف خیمہ شاہ دیں
گردن جھکائے ساتھ تھا فرزند مہ جبیں
پہونچا قریب در جو محمدؐ کا نازنیں
تھم کر سنا تو کہتی ہیں یہ زینبؐ حزیں
لوگ بلاؤ اکبرؑ یوسف جمال کو
کیوں رن میں اتنی دیر لگی میرے لال کو

نبت علیؑ کے پاس ہے بانوؑ بھی بے حواس
بیٹے میں جان پیاس سے لب خشک جی اُداس
زینب سے عرض کرتی ہے رو کر وہ حق شناس
کڑھتے نہ ہوں گے اکبرؑ یہ رو پدر کے پاس
کہتی ہیں چین اب مجھے دم بھر نہ آئے گا
انکلوں گی خود اگر علیؑ اکبر نہ آئے گا

فضہ نکل کے خیمے سے باہر جبر تو لا
آنے میں دیر کیوں ہوئی یہ ماجرا ہے کیا
سنتی ہوں میں کہ شاہ سے ہیں طالب رضا
پوچھیں تو کہیو نزع میں ہے بہت مرتضا
چلیے نہیں پھوپھی کو نہ پھر پائے گا آپ
جب دم نکل چکے تو چلے آئیے گا آپ

بیٹے سے مڑکے کہنے لگے شاہ بحر و بر
کیوں گفتگو پھوپھی کی سنی تم نے اے پسر
نازک ہے عورتوں کا دل اے غیرتِ قمر
مانگی ابھی رضا نہیں اور پیٹتی ہیں سر
ان کو ہے اور فکر تمہیں کچھ خیال ہے
رخصت نہ دیں گی مرنے کی جن کا یہ حال ہے

اساں اسے سمجھے ہو تم اے پدر کی جاں
اظہار ماں سے مرنے کی رخصت کا الا ماں
بتلائیے گرے گا جو یہ غم کا آسماں
کیوں کر جیے گی زینبؑ ناشاد و ناتواں
تم زندگی ہو دختر شیر الٰہ کی
کیسی رضا وہاں تو دعائیں ہیں بیاہ کی

ہم کو نہ ساتھ لے کے چلو بہر کردگار
اچھا ہمیں نظر نہیں آتا مآل کار
پردہ اٹھا کے شہ سے یہ بولا وہ ذی وقار
چلیے تو آپ خیمے میں یا شاہ نام دار
دامان ابن فاطمہؑ پر ہاتھ چاہیئے
مشکل ہو جب تو عقدہ کشا ساتھ چاہیئے

زینبؑ ہے جو بے حواس کھڑی تھیں قریب در
اکبرؑ کا روئے پاک انھیں آگیا نظر
جلدی بلائیں لے کے پکاری وہ نوحہ گر
صدقے پھوپھی اس آنے کے اے غیرت قمر
خوشبو مہک رہی ہے رسالت مآب کی
ڈیوڑھی میں روشنی ہے مرے آفتاب کی

اکبرؑ نے کی یہ عرض کہ حاضر ہوا غلام
حضرت کو لے کے آیا ہوں اے آسماں مقام
مژدہ سنا جو یہ تو پکاری وہ تشنہ کام
آنکھوں پہ فرق پر قدم قبلۂ انام
رونا مرا سنا ہے تو گھبرا کے آئے ہو
صدقے میں ہوں کہ تم مرے بھائی کو لائے ہو

ڈیوڑھی میں آئے روتے ہوئے بادشاہ دیں
تھامے تھا ہاتھ باپ کا فرزند مہ جبیں
شوق بقائے شہ میں بڑھی زینبؑ حزیں
بھائی کے گرد پھر پسر پر کی بلائیں لیں
سوزش نہ وہ رہی جگر و دل کے داغ
گویا بہار آگئی پژمردہ باغ میں

بیت الشرف میں آئے جو شبیرؑ خوش خصال
رانڈوں کو روتے دیکھ کے صدمہ ہوا کمال
بڑھ کر پھوپھی سے بولے یہ اکبرؑ بہ صد ملال
چلئے ذرا الگ تو کہوں کچھ پدر کا حال
سب گھر نثار حضرت شبیرؑ کیجئے
لٹنے کا طور ہے کوئی تدبیر کیجئے

بڑھ کر کہا پھوپھی نے کہو جلد میری جان
گھبرا کے دیکھنے لگی بیٹے کے منھ کو ماں
آہستہ ان سے رو کے یہ بولا وہ نو جواں
رن میں چلے تھے مرنے کو شاہنشہ زماں
میں پاؤں پر گرا ہوں جو تشریف لائے ہیں
گھر میں حسینؑ آخری رخصت کو آئے ہیں

غربت میں جو مریں گے شہنشاہ بحر و بر
پھر کون سرپرست ہے کس سے تھمے گا گھر
اس وقت کس سے میں کہوں درد دل و جگر
مانگو دعا کہ باپ سے پہلے مرے پسر
اٹھ جاؤں میں جان سے بابا کے سامنے
میرا گلا کٹے شہ والا کے سامنے

اماں قیامت آتی ہے جاتی ہے آبرو
اک جان بابا جان کی اور سیکڑوں عدد
ہل سن مبازر کا اُدھر غل ہے چار سو
دیکھو نہ اب رکیں گے شہنشاہ نیک خو
کفار لوٹ لیں گے محمدؐ کی آل کو
رو کو خدا کے واسطے زہرا کے لال کو

دیتے نہیں رضا جو مجھے شاہ حق شناس
کہتا ہوں صاف میں کہ فقط آپ کا ہے پاس
کہیئے امید کسی سے رکھیں اور کس سے آس
ہم کو تو اب حصول سعادت کا بھی ہے پاس
حق بھی ادا ہوئے نہ شۂ خوش خصال کے
خوب آبر و حضور نے دی ہم کو پال کے

حضرت کے پیار کی ہے بدولت یہ رنج و غم
گھر پھی چھٹا پدر سے کہیں کے رہے نہ ہم
ہے اب نفس کی آمد و شد خنجر دو دم
مر جاؤں گا ابھی قدم پاک کی قسم
کیا لطف زیست وقت جو رخصت کاٹل گیا
بابا ادھر گئے کہ ادھر دم نکل گیا

مرتے جو سرکٹا کے تو ہوتا ہمارا نام
خیر اب تڑپ کے خاک پہ ہو جائیں گے تمام
جو دونوں صاحبوں کی رضا کیا کرے غلام
لیکن جگہ ہے صبر کی ہمت کا ہے مقام
آساں ہے جبر دل پہ اگر اختیار ہو
وہ کیجئے کہ فاطمہؑ سے آنکھ چار ہو

مہماں ہیں کوئی دم کے شہنشاہ بحر و بر
رخصت کو گھر میں آئے ہیں باندھے ہوئے کمر
صدقے کئے پھوپھی نے تو حضرت پہ دو پسر
اماں جگہ حجاب کی ہے سو جیئے اگر
بیٹوں میں کس کو سبط نبیؐ پر فدا کیا
بتلائے کہ آپ نے زہرا سے کیا کیا

ہوتا ہے معرکہ میں محبت کا امتحان
اب گھر میں کس کے پاس ہے فرزند نوجوان
بے جاں ہوئے جو دشمن سردار انس و جان
چرچا یہی کریں گی وفادار بیبیان
گھر اپنا فاطمہ کی بہو نے ڈبو دیا
فرزند کو بچا لیا وارث کو کھو دیا

چھاتی پر رکہیئے صبر کی سںل بہر کردگار
لے چلیے مجھ کو پیش شہنشاہ نامدار
کہیئے کہ آپ کرتے ہیں کیوں اب یہ کار زار
حاضر ہے صدقے ہونے کو آقا پہ جاں نثار
کام اس سے کیا زباں کو جو باتیں رکیک ہوں
لیکن یہ شرط ہے کہ پھوپھی بھی شریک ہوں

زہراؑ کے بعد قافلہ سالار ہیں یہی
ہاں رتبہ دان سید ابرار ہیں یہی
کہنے کو سب ہیں پر مری مختار ہیں یہی
ماں ہیں یہی، پھوپھی یہی، غم خوار ہیں یہی
ارشاد یہ کریں تو نثار امام ہوں
بیٹا ہوں آپ کا مگر ان کا غلام ہوں

کانپا یہ سن کے بانوئے ناشاد کا جگر
کی بنتِ فاطمہ کی طرف پاس سے نظر
ٹپکا کے اشک آنکھوں سے بولی وہ نوحہ گر
ہے ہے یہ کیا کریں کہ مصیبت میں ہے پدر
بے جا ہلاک کوئی بھی کرتا ہے آپ کو
کس طرح چھوڑے نرغۂ اعدا میں باپ کو

یہ ذکر تھا ادھر کہ پکارے امام دیں
لو الوداع اے حرم ختم مرسلیں
آپہونچے متصل در خیمہ کے اہل کیں
لے آؤ جامہ کہن اے زینب حزیں
رخصت کو آئے جو مرے نازوں کے پالے ہیں
اکبرؑ کو روکیو یہ تمہارے حوالے ہیں

اکبرؑ پھوپی کو دیکھ کے بولے کہ ہے غضب
لو آفت آئی گھر پہ چلے شاہ تشنہ لب
دوڑے سروں کو کھولے ہوئے اہل بیت سب
بانو گری تڑپ کے قدم پر بہ صد تعب
بیٹے نے تھامے ہاتھ شہ کر بلائی کے
زینب نے سرجھکا لیا سینے پہ بھائی کے

شانے پہ منھ کو رکھ کے پکارے شہ زمن
اماں کی تم سے ہو مجھے آتی ہے اے بہن
بولی یہ ہاتھ جوڑ کے بانوئے خستہ تن
آقا ابھی تو زندہ ہے اکبرؑ سا صف شکن
دکھ درد میں پدر کے پسر کام آتے ہیں
آپ ان کے ہوتے کس لئے میداں میں بتاتے ہیں

میں آپ پر نثار بہن آپ پر فدا
میں صدقے جاؤں کیوں انھیں دیتے نہیں رضا
حضرت نہ ہوں گے جب تو جیے گا یہ مہ لقا
کنبے کو کھو کے گر یہ اکیلے رہے تو کیا
پھر ماں کہاں چھٹے جو یہ قدموں سے باپ کے
پیارا ہمیں وہی ہے جو کام آئے آپ کے

شہ نے کہا بہن مجھے اس کا نہیں خیال
ہے تم کو صابروں کی طرح صبر میں کمال
اپنے چمن کو دیکھ کے ہوتے ہیں سب نہال
خود چاہتا ہوں، میں کہ یہ گل ہو نہ پائمال
شادی کے دن ہیں اس غریب الوطن کی ہے
صدمہ مجھے یہ ہے کہ ریاضت بہن کی ہے

بولی یہ عندلیب چمن پر ور بتول
طرہ وہی ہے سب پہ مہیر پڑھے جو پھول
اے نخل باغ فیض و گل گلشن رسولؐ
واغ گل ریاض تمنا بہ دل قبول
شادی صدا نہیں چمن روزگار میں
روئے خزاں میں وہ جو ہنسا ہو بہار میں

کیجے کنیز کی نہ ریاضت کا کچھ خیال
صدقے گلِ ریاضِ نبیؐ پر ہزار لال
بھائی پہ آبنی تو بھتیجے کا کیا ملال
ان کو بھی صدقے ہونے کی ہے آرزو کمال
ہاں دل تو چاہتا ہے کہ دم بھر جدا نہ ہوں
کام آئے غیر جب تو یہ کیوں کر خدا نہ ہوں

گر کر قدم پہ شہ کے یہ بولا وہ نوجوان
بس اب رضا جہاد کی دیں قبلۂ زماں
صدمہ ہوا پھوپھی کے جگر پر کہ الامان
کانپے جو پاؤں گرنے لگی تھر تھرا کے ماں
خوں گھٹ گیا امام زماں زرد ہو گئے
اچھا کہا مگر ہمہ تن درد ہو گئے

اکبرؑ پھرے جو گرد قدم سے اٹھ کے سر
بولے گلے لگا کے شہنشاہ بحر و بر
اے نور عین اے سبب قوت جگر
کیا اپنا زور خیر جہاں سے کرو سفر
بس قطع ہوگئی جو توقع تھی آپ سے
اٹھارہویں برس میں بچھڑتے ہو باپ سے

نقصان کونسا ہے جو مرتے پدر کے ساتھ
ہوتا سناں پہ چاند سا سر میرے سر کے ساتھ
افسوس زخمی ہو گیا دل بھی جگر کے ساتھ
زینب ہماری جان چلی اس پسر کے ساتھ
کنبے کی جان آنکھوں کا تارا یہی تو تھا
بابا کی زندگی کا سہارا یہی تو تھا

تم سے بھی رک سکا نہ یہ دلبر ہزار حیف
کچھ کر سکی نہ بانوئے بے پر ہزار حیف
خالی ہوا بس آج بھرا گھر ہزار حیف
لو صاحبو چلے علی اکبرؑ ہزار حیف
یہ آفتاب اب کوئی دم میں غروب ہے
دولھا بنا کے مرنے کو بھیجو تو خوب ہے

خلعت پہنایا ماں نے وہ کپڑے اُتار کے
رکھا عمامہ فرق پہ زلفیں سنوار کے
زینب پکاریں ہاتھوں کو چھاتی پر مار کے
سہرا بھی باندھو سر پہ مرے گلعزار کے
بولا پسر کہ عزم ہے اب رزم گاہ کا
اماں کفن پہناؤ یہ خلعت ہے بیاہ کا

سجنے لگا یہ کہہ کے وہ صفدر سلاح جنگ
رکھا جو خود سرخ ہوا اور رخ کا رنگ
پہنی زرہ تو دل کو وغا کی ہوئی اُمنگ
تن کر چلے لپٹ گئی برسے قبائے تنگ
بڑھ کر جھکے جو قبلہ دیں کے سلام کو
تڑپا دل اس طرح کہ غش آیا امام کو

غل پڑ گیا کہ خلق سے اکبرؑ کا کوچ ہے
لو روشنی چلی مہ انور کا کوچ ہے
لٹتا ہے گھر شبیہ پیمبر کا کوچ ہے
گلزار مرتضیٰ کے گل تر کا کوچ ہے
اس کربلا میں کون سی کرب و بلا نہیں
کٹتا ہے وہ نہال جو پھولا پھلا نہیں

حلقے سے بیبیوں کے جو نکلا وہ آفتاب
ہمراہ تھے پسر کے امام فلک جناب
چڑہنے لگا فرس پہ تو دل کو رہی نہ تاب
گھبرا کے شہ نے ہاتھ بڑھایا سوئے رکاب
تڑپا جو دل تو ہا تھوں کو حضرت کے تھام کے
سر رکھ دیا پسر نے قدم پر امام کے

تھرا کے عرض کی خلف مرتضیٰ ہیں آپ
کعبہ ہیں آپ یا شہِ دیں رہنما ہیں آپ
ہم صورت جناب رسولؐ خدا ہیں آپ
شہ نے کہا مسافر ملک بقا میں آپ
الفت نہیں یہ پاس رسالت مآب ہے
ایسے سعید لعل کی خدمت ثواب ہے

صدقے میں اس لحاظ کے اے رتبہ داں مرے
عاشق مرے شفیق مرے مہرباں مرے
مہ رو مرے حسین مرے شیر ژیاں مرے
پیری میں باپ کیا کرے اے نوجواں مرے
طاقت تھی جس سے دل کو وہ دولت بچھڑ گئی
میں تو یہ جانتا ہوں کہ دُنیا اُجڑ گئی

آتے ہیں ہم بھی خیر سدہار و سفر کرو
اچھا بساؤ دشت کو ویران گھر کرو
تیغوں میں آقاب سا سینہ سپر کرو
پھر دیکھ لے یہ باپ ذرا منھ ادھر کرو
اک جا رہے پہ غنچۂ خاطر کھلے نہیں
مدت گزر گئی کہ گلے سے ملے نہیں

کیوں کر دھواں اٹھے نہ جگر سے ہزار حیف
خدمت بھی کچھ ہوئی نہ پدر سے ہزار حیف
پانی کو اس شباب میں تر سے ہزار حیف
پیاسے چلیں حسینؑ کے گھر سے ہزار حیف
گو نہر تھی قریب مگر دست رس نہ تھا
تم خوب جانتے ہو کہ بابا کا بس نہ تھا

کوثر پہ جا کے کہیو علیؑ سے ہمارا حال
لال آپ کا بلا میں ہے یا شیر ذوالجلال
کٹ جائے میرا حلق کہ لاشہ ہو پائمال
حضرت کو اپنی بیٹیوں کا چاہیئے خیال
ان کے قدم تھمیں جو کوئی دست گیر ہو
ایسا نہ ہو کہ دخترِ زہرا اسیر ہو

یہ کہہ کے خود سوار کیا نور عین کو
کس صبر سے ادا کیا خالق کے دین کو
روتا اس آفتاب نے چھوڑا حسینؑ کو
روشن ضیائے رُخ نے کیا مشرقین کو
قدسی درود پڑہتے تھے چہرے کے نور پر
گھوڑے پہ آپ تھے کہ تجلی تھی طور پر

وہ شوخیاں سمند فلک سیر کی وہ چال
پیل دماں کہیں، کہیں ضیغم، کہیں غزال
مرکب جو بے عدیل تو راکب بھی بے مثال
رعب و نہیب و دبدبۂ و سطوت و جلال
بجلی کی زرق برق بھی ساز و یراق پر
غل تھا چڑھے ہیں احمد مرسل براق پر

پھیلی ہوئی تھی دشت میں زلف رسا کی بُو
کچھ بوتھی گیسوؤں کی تو کچھ کربلا کی بُو
غل تھا یہ جو ہے سلسلہ مصطفے کی بُو
مٹی ہے اس کے سامنے مشک خطا کی بُو
حلقے نہیں یہ گیسوئے عنبر سرشت کے
دیکھو کھلے ہوئے ہیں دریچے بہشت کے

صدقے ہے عود عنبر سارا نثار ہے
جنگل ہے مشک بیز ہوا مُشک بار ہے
حلقہ ہے جو وہ ناوک شک تتار ہے
سنبل کا اس کے سامنے کیا اقتدار ہے
ہمسر نہیں جو گیسوں کے پیچ و تاب سے
مخفی ہے آج تگ شب قدر اس حجاب سے

پیدا ہے زلف  دروئے منور سے شان رب
نکلا ہے آفتاب میان سواد شب
یہ لطف روز عید و شب قدر میں ہے کب
ہے دو طرف تو چین و خطا بیچ میں حلب
رستہ نہ بھول جائے مسافر ہجوم میں
اک شب کا فاصلہ ہے فقط شام در دم میں

معراج مصطفے کی یہ شب ہے تو وہ سحر
زیبا ہے اس کو کہیئے اندھیرے کا چاند اگر
ہے زیب رخ مفسر واللیل و والقمر
اے خضر ہاں ظفر کا وسیلہ ہے یہ سفر
دن جس کا ہے سعید مبارک وہ رات ہے
ظلمت کو طے کیا تو پھر آب حیات ہے

پہلو میں دن کے رات رہے شان کار ساز
یوسفؑ جو دیکھ لے تو جھکائے سر نیاز
افزوں ہے سب سے رونق دین شہِ حجاز
زیبا ہے گورے رخ پہ غضب گیسوئے دراز
اب تو نظریہ یہ شب معراج چڑھ گئی
حیرت ہیں دن تو کم نہ ہوا رات بڑھ گئی

کیوں زلف کی ثنا میں اُلجھتے ہیں موشگاف
سلجھا ہوا بیاں ہو تو مضموں ہے صاف صاف
تعقید سر بسر ہے فصاحت کے بر خلاف
باریک اس ختن کی ہیں راہیں خطا معاف
فکر رسا ہے جن کی یہاں وہ بھی ہیچ ہیں
رستہ تو بال بھر کا ہے اور لاکھ بیچ ہیں

وہ خود فرق پاک پہ وہ چاند سی جبیں
پر تو سے جس کے غیرت مہتاب سب زمیں
قرآن کی لوح مطلع نور آفتاب دیں
آئینہ حلب ید بیضا مہ جبیں
اس کو جو اس جبیں کے برابر نہ دیکھتا
پھر اپنے آئینہ کو سکندر نہ دیکھتا

ابرو ہے یا کھنچی ہوئی شمشیر تیز دم
صانع نے ایک لوح پہ رکھے ہیں دو قلم
پایا بھلا کماں کیانی نے کب یہ خم
کیا متصل ہے گوشہ سے گوشہ زہے حشم
مدت کھنچے تو پھر کشش ان کی بیاں نہ ہو
قرباں ہو لاکھ بار تو خاطر نشاں نہ ہو

خمدار وہ بھویں وہ جبین قمر مثال
تابندہ ایک چاند کے پیچھے ہیں دو ہلال
مطلع ہے صاف غور سے بینا کریں خیال
نقطہ ہے نور حسن کا ابرو پہ ہے جو خال
خوبی میں وہ تو یہ ہمہ تن لاجواب ہے
دیوان حسن میں یہی بیت انتخاب ہے

ہے آسمان حسن و شرف یہ فلک جناب
ابرو ہیں دو ہلال تو پیشانی آفتاب
منظور شمسۂ و قمری کا ہوگر حساب
ہاں دیکھ لیں رُخ خلف ابن بوتراب
باریک ہیں سمجھ گئے مطلب انیسؔ کا
انتیس کا وہ چاند ہے یہ چاند تیس کا

مانند شانہ گر ہمہ تن ہو کوئی زباں
تو بھی مژہ کا وصف سر مو نہ ہو بیاں
قربان حسن صنعت خلاق انس و جاں
پروا ہے بہر چشم کبھی گاہ سائیاں
موے نگین در متینِ نجف یہ ہے
آنکھوں پر جس کو رکہتے ہیں مردم شرف یہ ہے

اس چشم کو وہی کے نرگس جو ہو بصیر
پیش نظر یہ دیدۂ حق میں ہیں بے نظیر
کیوں روز گرد ہوکے نگاہوں میں ہوں حقیر
یہ عین مردمی ہے کہ مردم ہیں گوشہ گیر
اس نور کے مکاں سے نکلنا فضول ہے
گھر بیٹھے ان کو سیر دو عالم حصول ہے

دکھلاتی ہے بیاض نہ سواد اِن کی شان رب
دن کے قریب صبح سحر کے قریب شب
پائی کسی ہرن نے یہ چشم سیاہ کب
پیدا ہے ان سے عین علیؑ کا جلال سب
دیکھیں جو رعب شیر نیشاں غزال ہوں
دنیا ہو غرق خوں جو یہ غصے سے لال ہوں

بیمار کہتے ہیں شعرا چشم کو جو سب
صحت میں اس کی شک ہے غلط ہو تو کیا عجب
دارالشفایہ خود ہیں لیئے بندگان رب
دید ان کی ہر مریض کی صحت کا ہے سبب
چشمک ہے ان کو عیسی گردوں پناہ سے
مُردے جلا دیے ہیں کرم کی نگاہ سے

آنکھیں وہ کسی جنہیں دیکھے سے ہو سرور
روشن میان کعبہ ہیں یا دو چراغ طور
یا صاف دو ستاروں کا ہے ایک جا ظہور
کوثر سے یا بھرے ہوئے ہیں ساغر بلور
حق میں ہیں حق شناس ہیں یزدان پرست ہیں
ہشیار کیوں نہ ہوں مئے عرفاں سے مست ہیں

ضیغم نطر ہیں صاحب رعب جلال ہیں
ہاں شیران کے غیظ کے آگے غزال ہیں
یہ نشۂ رحیق جوانی سے لال ہیں
ساحر بھی ہیں تو ساحر سحر ہلال ہیں
پتلی نہیں یہ چشم سیہ کے حجاب ہیں
پنہاں ہے روئے حضرت یوسف نقاب میں

جاگے ہیں رات کے تو نقاہت ہے آشکار
ڈورے جو سرخ ہیں تو یہ ہے نیند کا خمار
مستانہ ہے یہ طور کہ جھکتے ہیں بار بار
آنسو ہیں یہ صدف میں ہیں پادر شاہوار
روئے میں فرقت شہ عالی جناب میں
نرگس کے پھول تیر رہے ہیں گلاب میں

رخسار کو قمر جو کہوں اس میں داغ ہے
خورشید ہے تو کیا ہے وہ دن کا چراغ ہے
ذروں کو سر چڑہائے یہ کس کا دماغ ہے
وہ گل ہیں جن کے ذکر سے دل باغ باغ ہے
دنیا میں کوئی شے نہیں اس آب وتاب کی
زنگت ہے سیوتی کی تو خوشبو گلاب کی

گل سرخ رو ہوا نہ کبہو ان کے سامنے
مخفی چمن کا روئے نکو ان کے سامنے
بے رنگ ہے گلاب کی بو ان کے سامنے
باغ بہشت ساختہ رو اُن کے سامنے
خوشبو سے عطر بیز ہیں پردے دماغ کے
تازہ یہ دونوں پھول ہیں زہرا کے باغ کے

آیا لبوں کا ذکر بس اب ناطقہ ہے بند
ہے بے نمک یہ بات کہوں گر نبات و قند
کیا لطف گر مزا نہ اُٹھائیں سخن پسند
خود ہر سخن سے ان کی فصاحت ہے بہرہ بند
اعجاز ہے زبان بلاغت نظام میں
قرآں کی صاف شان ہے ان کے کلام میں

مشکل ہے وصف گوہر دندان بے مثال
غواص بہر حسن رکھا اپنا کچھ کمال
اس مدح میں صلے کے جو ملنے کا ہے خیال
بھر دے گا موتیوں سے دہن فاطمہ کا لال
قبضے میں آسماں کے خزانے زمیں کے گنج
ہنس ہنس کے یہ لٹاتے ہیں دُرشیں کے گنج

اعجاز دونوں ہاتھوں میں مشکل کشا کا ہے
سب زور ان کلائیوں میں لافتا کا ہے
گھر بازوؤں میں قوت خیرالورا کا ہے
سینہ نہ جانیو یہ خزانہ خدا کا ہے
کیوں شور ہو نہ ان کے قدم کے ثبات کا
جس سے تھما ہوا ہے سفینہ نجات کا

پڑتا ہے ماہ رخ کا جو پر تو ادھر ادھر
پھرتی ہے چاندنی کی طرح ضو اِدھر اُدھر
گرتے ہیں کانپ کانپ کے سو سو ادھر ادھر
لشکر میں بے دغا ہے روا رو ادھر ادھر
غل تھا عمر کا سر ابھی لائیں جو زور ہو
اسکو نگاہ بد سے جو دیکھیں تو کور ہو

دیکھو تو منصفو! یہ ملک ہے بشر نہیں
چہرے پہ ضو یہ ہے کہ مجال نظر نہیں
سب محو میں کسی کی کسی کو خبر نہیں
پھر کون ہے پیمبرؐ برحق اگر نہیں
وقت ادب ہے ہاتھ سے تیغ و سپر رکھو
آئے رسولؐ دوڑ کے قدموں پہ سر رکھو

نکلا لگائے چترزری ابن سعد شوم
بولا یہ کیا ہراس ہے شیرو یہ کیا ہے دھوم
تنہا وہ اک جواں یہ ادھر فوج کا ہجوم
کھوتے ہو آبروئے رئیسان شام و روم
پیارا یہی پسر ہے شہ مشرقین کا
خوش ہو کہ خاتمہ ہوا فوج حسینؑ کا

تلواریں لو نیاموں سے جلدی پرے جماؤ
نیزے ہلا ہلا کے سوارو ادھر کو آؤ
ہاں اے کماں کشو قدر اندازیاں دکھاؤ
فرزند فاطمہ کے پسر کا لہو بہاؤ
گر نور احمدی کی جہاں میں ضیا نہ ہو
انعام پھر وہ دوں جو کسی نے دیا نہ ہو

لالچ میں آئے سن کے یہ باتیں وہ زیر دست
سمجھے کہ اس طرف ہے ظفر اس طرف شکست
دریا یہ کچھ سوا ہوا پہلے سے بندوبست
جھومے میلان فوج ستم مثل پیل مست
جنگل تھا سب سپاہ ہجوم سپاہ سے
کوسوں چھپی ہوئی تھی ترائی نگاہ سے

اس طرح بڑھ کے بہتے تھے وہ بانی حسد
اٹھتا ہے جس طرح کہ سمندر سے جزر و مد
پیاسے پہ آئے تیر ادھر سے جو لا تعد
قبضے پہ ہاتھ رکھ کے کہا یا علیؑ مدد
دیکھا نگاہ قہر سے ہرنا بکار کو
گویا خدا کا شیر بڑھا کا رزار کو

اللہ رے نہیب رجز خوانی ہزبر
جھنجھلا کے گونجتا ہے نیستاں میں جیسے ببر
چھائی ہوئی تھی فوج ضلالت مثال ابر
جو منچلے تھے فوج میں بڑھتا تھا ان پہ جبر
غل تھا کہ سب علیؑ کا جلال آفکار ہے
فقره ہراک رجز کا نہیں ذوالفقار ہے

نعرہ کیا جو مثل علیؑ آسمان ہلے
تھرائی یوں زمیں کہ کڑک کر مکان ہلے
سینوں میں دل ہلے گر تو صفوں میں نشان ہلے
کیا منھ کسی کا تھا کہ دہن میں زبان ہلے
گردن نہ ان کی اٹھتی تھی جو سر بلند تھے
اللہ رے رعب نطق فصیحوں کے بند تھے

بعد ستایش اب وجد شیر نر بڑھا
اٹھتی ہوئی گھٹا کی طرح جوں قمر بڑھا
لاکھوں تھے پر نہ ایک اُدھر سے ادھر بڑھا
جرار تیغ تولے ہوئے بے سپر ڈھا
یوں خذہ رو گیا دہ جری رزمگاہ میں
جاتا ہے جس طرح کوئی اپنی سپاہ میں

نیزوں سے روکنے لگے ڈر ڈر کے جب سوار
صفدر نے بڑھ کے میان سے لی تیغ آبدار
سب کی نظر میں کوند گئی برق ذوالفقار
ٹوٹے الم گرے جو الف ہو کے راہوار
غل تھا کہ سر بلند ہے جو وہ بھی پست ہے
اکبرؑ نے دی صدا یہ نشان شکست ہے

فرما کے یہ کمر میں بھی اسپ کی لجام
پھرنے لگا نظر کے اشارے پہ خوش خرام
سرعت وه رخش کی وہ درخشانی جام
اک برق کوندتی تھی میان سپاہ شام
دلدل کی چال جو وہ چلن باد پا کا تھا
بجلی کی تھی جو تیغ تو گھوڑا ہوا کا تھا

کہنی تک آپ نے جو الٹ لی تھی آستیں
اک زلزلہ تھا کانپتی تھی دشت کی زمیں
روکے تھے منھ پر خوف سے ڈھالوں کو اہل کیں
ہنس ہنس کے دیکھتے تھے علیؑ اکبر حسیں
افزوں تھی انگلیوں کی ضیا شمع طور سے
جنگل میں روشنی تھی کلائی کے نور سے

ناگاہ نکلی میان سے شمشیر شعلہ ریز
دم بھر میں گرم ہو گیا ہنگامۂ ستیز
آئی چمک چمک کے سروں پر جو تیغ تیز
ان میں سے ایک کو نہ ملی مہلت گریز
سالم تھے نخل قد پہ نشان ثمر نہ تھا
دونوں صفوں میں ایک کی گردن پہ سر نہ تھا

بڑہتے تھے یوں کہ شیر جھپٹتا ہے جس طرح
ہٹتے تھے دل کہ ابر سمٹا ہے جس طرح
ہاتھ اُڑتے تھے شجر کوئی چھٹتا ہے جس طرح
پا نرم خامہ تیغ سے کٹتا ہے جس طرح
جو اوپچی دو چار ہوا صاف چار تھا
فولاد موم خام سبک سکیلہ خیار تھا

تھی استخواں نشانہ سپر اس کے سامنے
دام زدہ تھا سنبل تر اس کے سامنے
مودار سب تھے کاسۂ سر اس کے سامنے
ڈھیلی گرہ تھا بند کمر اس کے سامنے
آفت کا کاٹ قہر کا خم منھ بلا کا تھا
سب رنگ ڈھنگ ضربت مشکل کشا کا تھا

آئی جو سن سے سینہ کی جانب اڑا کے سر
دھڑ سے گراسمند کی ٹاپوں پہ آکے سر
مرکب نے کی نظر سوئے راکب اٹھا کے سر
نکلی وہ تیغ تیز بغل سے جھکا کے سر
ظالم اسی طرح سوئے دوزخ روانہ تھا
سرتھا نہ صدر تھا نہ سپر تھی نہ شانہ تھا

برسا رہی تھی دشت میں وہ شعلہ رو لہو
حیدرؑ کا لعل بیچ میں تھا چار سو لہو
تا سینہ اس طرف تو ادھر تا گلو لہو
کوسوں تھا سر زمینِ عرب میں لہو لہو
بہتا تھا خوں زمیں پہ جو اہل خلاف کا
فرط خوشی سے سرخ تھا چہرہ مصاف کا

جب آئی سن سے کاٹ کے جوشن نکل گئی
اڑ کر صفوں کے بیچ سے ناگن نکل گئی
یوں چاک کر کے سینۂ دشمن نکل گئی
شہ رگ سے جان صدر سے گردن نکل گئی
سالم رکھیں نہ جسم کی نے استخواں رہے
ٹوٹے قفس میں طائر وحشی کہاں رہے

الله ری تیزیٔ دم شمشیر سر شگاف
قبضے میں جس کے حکم قضا تھا بسان قاف
دریا سے خوں میں پیر کے نکلی دم مصاف
پھر منھ لہو پیے پہ جو دیکھا تو پاک و صاف
نسبت تھی ذوالفقار سے اس بے عدیل کو
دھبا کہیں لگا ہے نجیب واصیل کو

تھا نہر علقمہ کے قریں بحر خوں کا اوج
تھے آگے پیچھے دست بریدہ بسان موج
سر صورت حباب نمایاں تھے فرد و زوج
طوفان آب تیغ میں ڈوبی ہوئی تھی فوج
بھاگیں تو گھاٹ تیغ کا مابین راہ تھا
خشکی میں فوج شام کا بیڑا تباہ تھا

پھول اڑ گئے پھل اس جو چمکا سپر کے پاس
نکلی ادھر سپر سے کہ آپہونچی سر کے پاس
سر سے اتر گئی دل بیداد گر کے پاس
دل سے جگر کے پاس جگر سے کمر کے پاس
کھولا کمر کا بند در آئی زمین میں
زیں سے گئی فرس میں فرس سے زمین میں

اب دم نہ لیجو بڑھ کے قضا اس سے کہہ گئی
ندی لہو کی دشت بر آفت میں بہہ گئ
کائی زدہ کڑی بھی پڑی جو وہ سہہ گئی
بھاگا کوئی شقی تو لہو پی کے رہ گئی
غصے میں مثل برق قرار اس نے کم لیا
لاکھوں میں ڈھونڈھ کر اسے مارا تو دم لیا

پھل اس کا نے سپر پہ نہ جوشن پہ رہ گیا
جس پر پڑی تڑپ کے وہ توسن پہ رہ گیا
دو ٹکڑے ہو کے سر تو فقط تن پہ رہ گیا
خوں بھی اجل گرفتہ کی گردن پر رہ گیا
دنیا میں کوئی شے نہیں اس آب و تاب کی
رنگت ہے سیلونی کی تو خوشبو گلاب کی

جنگل سے چار سمت لہو کے چمن بنے
جو خیرہ سر تھے نقش فنا ان کے تن بنے
مرد سے شکست پا کے وہ پیمان شکن بنے
چار آئینہ جو قبر تو جوشن کفن بنے
کشتوں پہ کشتے لاشوں پہ لاشوں کا بار تھا
عصیاں کا اس پہ بوجھ غضب کا فشار تھا

بل کھا کے اس طرف سے کوئی بل بڑھا اگر
پہونچا سمند اٹھا کے برابر وہ شیرز
چمکی و تیغ برق سی کو ندی ادھر ادھر
آئی لہو میں پیر کے وہ ماہیٔ ظفر
چھوڑا سوار کو نہ فرس کو نہ تنگ کو
اک شور تھا کہ کھا گئی مچھلی مہنگ کو

قبضوں میں تیغ چھیتی تھیں دہشت سے اسقدر
گرد اپنے آپ کرتی تھی گرداوری سپر
یہ خوف تھا کہ زیں سے نکلتے نہ تھے تبر
سہمے تھے تیریوں کہ اٹھا سکتے تھے نہ سر
ہر اک کمند دام بلا میں اسیر تھی
واں خود اماں کی طرح کماں گوشہ گیر تھی

نصرت جلو میں گھوڑے کی تھی پھرتی مثل باد
کہتی تھی فتح آج بر آئی مری مراد
تھی یہ ظفر کی عرض کہ یا خالق عباد
جلدی شکست پائیں یہ سب بائی فساد
پامال کر کے یوں انہیں یہ مہ لقا پھرے
جس طرح جنگ بدر سے شیر خدا پھرے

چم خم وه تیغ کا وہ لگاوٹ وہ آب و تاب
آتش کسی جگہ کہیں بجلی کہیں سحاب
سیلی تھی اک پری کے شکم پر کہ اس کی تاب
تیزی زباں میں وہ کہ فرشتوں کو دے جواب
جوہر سے اس کا جسم جواہر نگار تھا
گویا گلے میں حور کے ہیرے کا ہار تھا

پیاسی بھی خون فوج کی اور آبدار بھی
غل تھا کہ ایک گھاٹ میں پانی بھی نار بھی
بجلی بھی ابر تر بھی خزاں بھی بہار بھی
تلوار بھی چھری بھی سپر بھی کٹار بھی
پانی نے اس کے آگ لگا دی زمانے میں
اک آفت جہاں تھی لگانے بجھانے میں

کرتی تھی پا ئمال صفوں کو وہ برق سیر
دہشت سے تھا سپار شقاوت کا حال غیر
خود کو پناہ نہ اس سے سپر کی خیر
چار آئینہ کو لاگ تھی اس کو سپر سے بیر
سکے بڑے تھے اکبرؑ غازی کی حرب کے
لوہا بھی دب گیا تھا یہ معنی ہیں ضرب کے

تیر افگنان کو محہ و شام و عراق درے
چلاتے تھے رہے گی کشاکش یہ تابہ کے
قادر ہے مثل حکم قضا یہ خجستہ پے
پرکاٹے اتنے تیر چلے اس طرف سے جے
پچھتائے علم تیر میں برسوں گزار کے
بس پھینکدو چڑھے ہوئے چلۓ اتار کے

نیزوں کے بند بند قلم برچھیاں دو نیم
مثل قلم زبان دراز سنان دو نیم
چار آئینے کٹے ہوئے گرز گراں دونیم
مغفر سے تا کمر جد پہلواں دو نیم
سالم تھا پیش آئینہ تیغ جو نہ تھا
لشکر میں کونسا تھا وہ یکتا جو دو نہ تھا

وہ تیغ جو بڑھی صف کفار ہٹ گئی
چمکی جو برق ڈھالوں کی بدلی سمٹ گئی
دم بھر میں یوں صفوں کو الٹ کر پلٹ گئی
رن کی زمیں لہو کے دڑیروں سے کٹ گئی
دریا بھی آب تیغ سے بے آبرو ہوا
غل تھا کہ لو فرات کا پانی لہو ہوا

گیتی ہلادی نعرۂ ضرغام دہر نے
گھیرا ہر اک کو حضرت باری کے قہر نے
مانگی پناہ چھوڑ کے ساحل کو بحر نے
گرداب کو سپر کیا سینے پہ نہم نے
گھر امن کا جو بحر میں نایاب ہو گیا
کانپیں یہ مچھلیاں کہ جگر آب ہو گیا

بولے نہنگ خوب نہیں یہ اگر مگر
جلدی نکل کے بحر سے بریں بناؤ گھر
برپا ہے شامیوں کے ستم سے یہ شور و شر
لڑتے ہیں اپنے حق پہ یدالله کے پسر
چشمہ ہے یا محیط سے شطہ ہے کہ نہر ہے
اس کے گواہ ہم ہیں کہ زہراؑ کا مہر ہے

ہل چل ہوئی غضب کی صفِ کارزار میں
دب کے نکل کے شیر نیستاں کچھار میں
پوشیدہ مارے خوف کے اژور تھے غار میں
جنگل سمٹ کے پھپنے لگا کوہسار میں
اک شور تھا کہ آگ لگی کائنات میں
ریتی پہ مچھلیاں تھیں سمندر فرات میں

جب کوند کر سمند یہاں سے وہاں گیا
ثابت نہ کچھ ہوا کدھر آیا کدھر گیا
جھاڑیں جو پتلیاں تو نظر سے نہاں گیا
گھوڑا براق بن کے سوئے آسماں گیا
غل تھا وہ آ کے دیکھ لے اس بادپا کے پاؤں
دیکھے نہ ہوں زمانے میں جس نے ہوا کے پاؤں

سرعت میں شرمسار نسیم سحر ہوئی
آنکھوں میں پھر گیا نہ مژہ کو خبر ہوئی
تن سے عرق کی بوند جو ٹپکی گہر ہوئی
جب خاک اُڑی اوہر تو دم اسکی چنور ہوئی
گھوڑا نہ کہیئے تخت سلیماں روا نہ تھا
اس کے لئے تو جنبش رگ تازیانہ تھا

بار یک جلد وہ کہ خجل قاقم و حریر
مشکیں، پرندہ آہوئے رم خوردۂ و شیر گیر
حلقے سے یوں نکل گیا جیسے کماں سے تیر
آتش مزاج باد یہ پیما فلک مسیر
یوں فتح ساتھ ساتھ تھی اس راہوار کے
جیسے پیادہ چلتا ہے آگے سوار کے

تلوار تھی جو ابر تو گھوڑا بھی برق تھا
مثل عروس زیور خوبی میں غرق تھا
کچھ اس میں اور ابر میں مطلق نہ فرق تھا
دو گام اس کو فاصلۂ غرب و شرق تھا
پاکھر تھی موتیوں کی عرق جسم پاک پر
آئی تھی باد تند فرس بن کے خاک پر

تھا اس گروہ میں یہ تلاطم یہ انتشار
ناگاہ اٹھا جو شام کی جانب سے اس غبار
بولا یہ فوج سے عمر سعد نابکار
بھیجی کمک یزید نے لو شکر کردگار
یہ اکبرؑ جری کی اجل کا بہانہ ہے
آیا وہ پہلواں جو وحید زمانہ ہے

یہ سن کے فوج سب متوجہ ہوئی ادھر
دیکھا کہ اس جواں ہے فرس پر بہ کر و فر
نیزوں کے آگے آگے تو ہیں رہزنوں کے سر
پیچھے ہیں دو ہزار جوانان پر جگر
قامت سے شان عمر و شقی آشکار ہے
سمجھے یہ سب کہ رخش پہ رستم سوار ہے

وہ جس کو دیکھ دیکھ کے مرحب ہو سر نگوں
کیف شراب غیظ سے آنکھیں دو جام خوں
قتال و بد مزاج و ہیب و سیہ دروں
یکتاش خیلتاش سے بھی نوش میں فزوں
تیغ و سناں میں رشک نریمان و گیو تھا
کہنے کو آدمی پہ حقیقت میں دیو تھا

بعد از سلام بڑھ کے عمر نے کیا بیاں
آپ آئے کیا کہ آگئی مرتے ہووں میں جاں
نیزہ زمیں پہ گاڑ کے بولا یہ پہلواں
سر گرم کارزار ہے یہ کونسا جواں
عباسؑ ہے کہ فاطمؑہ کا نور عین ہے
کی عرض اس شقی نے کہ ابن الحسینؑ ہے

کاٹے ہیں جب سے دست علمدار نامور
سر گرم کارزار ہے یہ شاہ کا پسر
پوچھا شقی نے سال و سن اس کا ہے کس قدر
اس نے کہا کہ دیکھ لے تو آنکھ کھول کر
اٹھارواں یہ سال ہے سن کے حساب میں
سبزہ ابھی نمود ہے باغ شباب میں

بولا شقی کہ فوج کا لڑکے سے ہے یہ حال
ٹوٹے ہیں مورچے صف لشکر ہے پائمال
تب شمر نے کہا کہ یہ ہیں شیر حق کے لال
طفل و جوان و پیر ہیں اس گھر کے ہمیشاں
سر بر ہو کون قہر خدا ہے وغا نہیں
اس پرکہ تین روز سے پانی ملا نہیں

ناری کے آگ لگ گئی سن کر علیؑ کا نام
بولا بگڑ کے وہ کہ مرے منھ پہ یہ کلام
پھر کیا اگر علیؑ کا خلف ہے یہ تشنہ کام
کرتی ہے شق پہاڑ کا سینہ مری حسام
پیدا کیا ہے نام ہزاروں کو مار کے
اتروں گا اب فرس سے سر اسکا اُتار کے

یہ کہہ کے پھر کیا کمر آہنی کو چست
آلات حرب تن پہ کیے سر بہ سر درست
سارے قویٰ قوی تھے مگر عقل سخت سست
سرمیں وہی غرور وہی غرهٔ نخست
کوڑا کیا فرس کی جو باگ اس نے پھیر کے
ہر صف میں غل ہوا کہ چلا منھ میں شیر کے

آیا اُڑا کے رخش وہ جس دم قریب زد
ہم شکل مصطفے نے کہا یا علیؑ مدد
پشتی پہ ہوئے شیر الہی سا جس کا جد
ہوتا ہے کیا حریف کرے لاکھ جد و کد
موج محیط خیز یہ تھے وہ حباب تھا
زہرہ شقی کا آنکھ ملاتے ہی آب تھا

ہٹ کر بڑھا لرز کے جو سنبھالا وہ پر غرور
بولے یہ مسکرا کے علی اکبر غیور
آمد میں وہ شکوہ و تعلی وہ مکر و زور
گرجا تھا اس قدر تو بر سنا بھی تھا ضرور
سرکش زمین پہ گر کے سنبھلتا نہیں کبھی
نخل غرور پھولتا پھلتا نہیں کبھی

مقدور پر بھی کرتے ہیں عاقل فروتنی
عاجز ہیں سب خدا کی مگر ذات ہے غنی
ہم سے زیادہ کون ہے تلوار کا دھنی
چلتے ہیں جھک کے صورت شمشیر اہنی
دیکھا نہ راستی کا مزا کج ادائی میں
سبقت کسی پہ ہم نہیں کرتے لڑائی میں

سب جانتے ہیں دست علیؑ کی صفائیاں
سرکیں نبیؐ کے سامنے کیا کیا لڑائیاں
عالم کے سرکشوں نے شکستیں اٹھائیاں
بدر واحد کے خون کی نہریں بہائیاں
مدح علیؑ رسولؐ خدا کی زباں پہ ہے
لاسیف و لافتیٰ کی صدا آسماں پہ ہے

غرہ ہمیں نہیں تجھے دعوے ہے گر تو آ
تیری طرف یزید ہماری طرف خدا
آمد تو دیکھی جنگ کا بھی کچھ ہنر دکھا
مالک تجھے سقر میں بلاتا ہے جلد جا
ساتوں جہنم آتشِ فرقت میں جلتے ہیں
شعلے تری تلاش میں باہر نکلتے ہیں

تولا شقی نے سنتے ہی یہ گرز گاؤ سر
اکبرؑ نے دوش پاک سے لی ہاتھ میں سپر
آیا ادھر سے گرزادھر سے چلا تبر
وہ ہو گیا عمود مثال خیار تر
گوز اس طرح نکل گیا نیچے سے چھوٹ کے
سمجھے یہ سب زمین پہ گرا ہاتھ ٹوٹ کے

بھالا سنبھالا دشمن ایماں نے مل کے ہاتھ
نیزے کے چار پانچ نکالے سنبھل کے ہاتھ
پہلے ہی بک چکا تھا ستمگر اجل کے ہاتھ
بڑھتا نہ تھا جو پاؤں تو رکھا تھا چل کے ہاتھ
کم تھے نہ یہ بھی زور میں گروہ زیاد تھا
نیزے کے بند بند کا توڑ ان کو یا د تھا

رکھ کر تبر نیام سے لی تیغ شعلہ در
 تھرا کے خوداماں نے صدا دی کہ الخدر
بھالے کے ہاتھ بھول گیا سب وہ خیرہ سر
یہ بھی ادھر تھے پھرتا تھا نیزہ جدھر جدھر
جاتا کدھر یہ تیغ سے جائے اماں نہ تھی
دیکھا جو غور سے تو سناں کی زباں نہ تھی

بالائے سر جو ڈانڈ کو لایا وہ خود پسند
کھولے تمام نیزۂ بے داد گر کے بند
پھینکی شقی نے فرق پہ جھنجھلا کے پھر کمند
سر کو بچا کے شیر نے تلوار کی بلند
گردش تھی ہاتھ کی نہ بڑھے کچھ نہ ہٹ گئے
حلقے کھلے تھے جو وہ اشاروں میں کٹ گئے

ہٹ کر خطا شعار نے جوڑا کماں میں تیر
تیر افگنی میں شہرۂ آفاق تھا شریر
سرکش خدنگ مرگ سے کیونکر ہو گوشہ گیر
چلہ کٹا کماں کا زہے تیغ بے نظیر
قربان زور ضربت نصرت نشان کے
کھل کر قفا یہ بندھ گئے بازو کمان کے

خادم نے تیر جوڑ کے دی دوسری کماں
نیزہ اٹھا کے شیر نے آواز دی کہ ہاں
سپر ادھر اٹھی تھی کہ چمکی ادہر سناں
بھالے کی نوک جھونک نئی تھی نئی تکاں
سہما یہ دل کہ بن گئی موذی کی جان پر
ناوک زمیں پہ تھا تو کماں آسمان پر

ہاں اے محیط طبع روانی دکھا مجھے
پیری میں زور شور جوانی رکھا مجھے
ہاں اے زبان سیف زبانی دکھا مجھے
اے نطق آج سحر بیانی دکھا مجھے
تلواریں کھینچ گئیں دم تیغ آزمائی ہے
آفت کا معرکہ ہے غضب کی لڑائی ہے

اے تیغ بادشاہ نجف شعلہ بار ہو
اے شہ سوال مستعد کارزار ہو
اے برق طبع کوند کے گردوں کے پار ہو
اے سیف خامۂ دو زباں ذوالفقار ہو
ہاں معرکہ ہے بن کے لڑائی بگڑ نہ جائے
چوٹیں نئی ہوں سب کوئی مضمون لڑنا جائے

ہاں غازیو دکھاتا ہوں تصویر حرب گاه
غل ہو درود کا عوض شور واہ واہ
تو لے ہے تیغ ادھر پسر شاہ دیں پناہ
آمادهٔ نبرد ادھر ہے وہ رو سیاہ
دونوں کو معرکے میں تمنا ہے جنگ کی
باگیں اٹھی ہوئی ہیں کمیت و سرنگ کی

دوزخ اُدہر ہے خلد بریں کا چمن ادہر
کانٹے ادھر ہیں لالۂ رخ و گل بدن ادھر
کاخر ادھر شبیہ رسولؐ زمن ادہر
مرحب ہے اس طرف شہ خیبر شکن ادھر
باطل چلا جہاں سے کہ حق کا ظہور ہے
جو نار ہے وہ نار ہے جو نور نور ہے

عادی ہیں تیغ زن شہ مرداں کے سامنے
گل ہیں چراغ مہر درخشاں کے سامنے
کیا سحر سامری بن عمراں کے سامنے
کیا مور کی بساط سلیماں کے سامنے
آہو کا اور شیر کا انداز اور ہے
حقا کہ سحر اور ہے اعجاز اور ہے

دو بجلیاں سی کوند کے گرتی ہیں بار بار
ڈھالوں کے پرزے اڑتے ہیں رد ہو رہے ہیں وار
طاؤس ہیں ہرن ہیں پھلاوا ہیں راہوار
لشکر ہے اک زباں کہ یہ جرات ہے یادگار
غالب یہی ہیں گو وہ قوی تر ہے کیو سے
غل ہے کہ لڑ رہے ہیں یداللہ  دیو سے

بڑہتا ہے مثل تیغ ادھر سے یہ نام ور
دب دب کے پیچھے ہٹتا ہے وہ صورت پسر
یوں نعرہ زن ہے غیظ میں شبیرؑ کا پسر
یہ اضطراب جنگ میں ظالم ٹھہر ٹھر
حملے تو دیکھ رخ سے جھلم کو اُتار کر
او رو سیاہ آنکھ تو شیروں سے چار کر

کٹ کٹ کے وار کرتا ہے پیہم وہ رو سیاہ
پر ان کی تیغ سے کہیں ملتی نہیں پناہ
روباہ وہ یہ لخت دل ضیغم الہٰ
جن کے غلام ملک شجاعت کے بادشاہ
زیبا ہے برق شعلہ فشاں تیغ کے لئے
تیغ ان کے واسطے ہے یہ ہیں تیغ کے لئے

اس دوپہر کی دھوپ میں تیغوں کی وہ چمک
دو بجلیاں سی کوند رہی تھیں تہِ فلک
حیرت میں تھے زمیں پہ بشر چرخ پر ملک
مثل علیؑ جھپکتی نہ تھی شیر کی پلک
رخ پر ہراس کچھ دم جنگ و جدل نہ تھا
تلوار چل رہی تھی پہ ابرو پہ بل نہ تھا

گھاتیں ہزار کرتا تھا وہ لاکھ مکر و زور
لیکن کہاں چراغ کہاں مہر دیں کا نور
اوجھڑ سپر کی ہے جو اٹھائے سر غرور
بولے تو موت کا بھی طمانچہ نہیں ہے دور
سچ کہتے ہیں ہراس میں کیا زور چل سکے
نیچے میں شیر کے ۔ ہو تو کیونکر نکل سکے

شانہ کٹا سپر سے بچایا جو اس نے سر
ٹکڑے اڑے جھلم کے ہٹی منھ سے جب سپر
چار آئینہ میں جسم تو محفوظ تھا مگر
سارا چھنا ہوا تھا زرہ کی طرح جگر
تاب و تواں کو حرب میں ہارا ہوا تھا وہ
تیغ زباں کے زخم کا مارا ہوا تھا وہ

خالی گئیں منجی ہوئی چوٹیں جواس کی سب
منھ کو پھرا پھرا کے شقی کاٹتا تھا لب
تلوار کو اٹھا کے پکارا یہ شیر تب
ہشیار اولیں اجل آتی ہے سر پہ اب
مہلت ابھی ہے تیغ و سپر کو سنبھاں لے
بانی ہو کچھ ہوس تو اسے بھی نکال لے

بولا سپر کو فرق پہ رکھ کر وہ پر غرور
پھینکتا ہے تن یہ دھوپ سے ہے پیاس کا وفور
میداں کرہ ہے نار کا اے کبریا کے نور
بھڑکی ہے آگ سینے میں اک صورت تنور
ہر چند ہاتھ دھوئے ہوں اپنی حیات سے
مل جائے گر تو پی لوں میں پانی فرات سے

تلوار روک کر یہ پکارا وہ لالہ فام
تو نے سنا تو ہوگا کہ ہم بھی ہیں تشنہ کام
تلوار روکنے کا نہ تھا گرچہ یہ مقام
پر خیر پی لے نہر سے پانی کا بھر کے جام
فیاض ہیں کریم ہیں ابن کریم ہیں
دشمن پہ رحم کرتے ہیں ہم وہ رحیم ہیں

خنداں ہوئے شقی پہ لب تیخ جاں گداز
بڑھ کر زبان طعن سناں نے بھی کی دراز
آواز دی کماں نے زہے شان بے نیاز
سوفار نے صدا دی کہ سرکش ہے حیلہ ساز
ہے خوف قرب تیغ سے طالب پناہ کا
بولی سپر کہ پھر گیا رخ رو سیاہ کا

لے آیا آب سامنے خادم بہ صد شتاب
پانی پہ گر پڑا وہ کہ تھی ضبط کی نہ تاب
ظالم نے سامنے جو پیا گڈ گٹا کے آب
پیا سے تھے تین دن سے ہوا دل کو اضطراب
تڑپا جو قلب چشم کے ساغر چھلک پڑے
اٹھا دھواں جگر سے کہ آنسو ٹپک پڑے

سیراب ہو چکا جو وہ سفاک و بدگہر
کی عرض کیجئے آپ بھی پانی سے حلق تر
فرمایا تشنہ لب ہے شہنشاہ بحر و بر
آب حیات ہو تو پیئیں ہم نہ بے پدر
ڈوبے ہوئے ہیں چشمہ کوثر کی چاہ میں
یہ آب نہر خاک ہے اپنی نگاہ میں

شبیرؑ نے جو دور سے دیکھا یہ ماجرا
دو چار گام بڑھ کے یہ بیٹے کو دی صدا
اے مرجا رسولؐ کے ہم شکل مرحبا
سیراب سلسبیل سے تم کو کرے خدا
کیوں کر نہ صبر و شکر میں آپ کمال ہو
کیوں کر نہو کہ ساقی کوثر کے لال ہو

تسلیم کر کے شہ کو بہ صد عجز و انکسار
مثل اسد شکار پہ آیا وہ شہسوار
نعرہ کیا کہ او سگ بزدل ستم شعار
ہاں اب تو تازہ دم ہے اٹھا تیغ آبدار
ہٹتا ہے کیوں عرب کی حمیت کو تو نہ کھو
پانی تو پی چکا ہے بس اب آبرو نہ کھو

سن کر برس پڑا وہ جفا کار و بد گہر
رو کر کے سارے دار بڑھا شاہ کا پسر
لہرا رہی تھی فرق پہ وہ ماہیٔ ظفر
چھوڑا سوار کو نہ فرس کو نہ تنگ کو
اک شور تھا کہ کھا گئی مچھلی نہنگ کو

دو ہو کے گر پڑا جو برابر وہ پہلواں
جبریل پر اٹھا کے پکارے کہ الاماں
نکلی لہو میں ڈوب کے شمشیر خونچکاں
تکبیر کہہ کے جوش میں جھوما وہ نوجواں
افلاک سے گزر گئی سادنت کی صدا
آئی خدا کے عرش سے احنت کی صدا

منھ پھر کر حسینؑ کی جانب جو کی نظر
دیکھا زمیں پہ سجدے میں ہیں شاہ بحر و بر
فریاد کی کہ اے خلف سید البشر
نزدیک ہے کہ پاس سے شق ہو دل و جگر
موت آئے اب تو روح کو راحت نصیب ہو
کیجے دعا کہ جلد شہادت نصیب ہو

فرمایا شہ نے اے علیؑ اکبر ترے نثار
میں کیا کروں نہیں مرا پانی پر اختیار
کوثر پہ شیر حق کو تمہارا ہے انتظار
مظلوم باپ تم سے نہایت ہے شرمسار
لائے کہاں سے دل کہ یہ صدمہ اٹھا سکے
تم مانگو اور حسینؑ نہ پانی پلا سکے

ڈیوڑھی پہ روئی بنت علیؑ سن کے یہ کلام
روتی ہوئی نکل پڑیں سیدانیاں تمام
رانڈوں کے روکنے کو بڑھے اس طرف امام
گھوڑا اٹھا کے فوج میں ڈوبا وہ تشنہ کام
سب طور تھا دعائے جناب امیر کا
حملے نہ تھے غضب تھا خدائے قدیر کا

قلب و جناح کے جو دلاور ہوئے تلف
گھبرا کے میمنہ پہ گری میسرہ کی صف
یہ غول اس طرف تو وہ مجمع تھا اس طرف
گویا کہ لڑ رہے تھے غضب میں شہِ نجف
یوں حملہ در تھے تیغ زنوں کی قطار پر
جاتا ہے شیر جیسے غزالوں کی ڈار پر

آئے گئے جو بیچ سے لشکر کے بار بار
مابین راه تیغوں سے تن ہو گیا فگار
اب اس طرف ہیں آپ ادھر فوج نابکار
غل ہے ادھر اب آنے نہ پائے وہ نامدار
نیزے ملا دو سینے سے گھوڑوں کو پھر کے
کشتہ کرو وہیں علیؑ اکبر کو گھیر کے

رو کی تمام فوج نے اک تشنہ لب کی راہ
گھوڑا اڑا کے بیچ میں آیا وہ رشک ماہ
ڈھالوں سے دشت کیں تھا کئی کوس تک سیاہ
تلوار چل رہی تھی کہ اللہ کی پناہ
لاکھوں سے معرکہ میں کوئی یوں لڑا نہیں
غل تھا کبھی عرب میں رن ایسا پڑا نہیں

گردوں پہ تھی صدائے چکا چاک تیغ و تیر
ڈوبا تھا خون میں شہ دیں کا مہ منیر
فرماتے تھے جو رکتا تھا اسپ فلک میر
اب ہم بھی ہیں تمام لڑائی بھی ہے اخیر
زخموں سے تو بھی چور ہے اور ہم بھی چور ہیں
افسوس بس یہی ہے کہ بابا سے دور ہیں

نکلا پرے سے شیث ربیعی جفا شعار
ہمراہ تھے شقی کے کماندار دس ہزار
تیروں کا مینھ برس گیا پیاسے پہ ایک بار
راکب کا جسم گھوڑے کے پہلو ہوئے فگار
اڑ اڑ کے طے وہ کرتا تھا راہ ثواب کو
غل تھا کہ بر خدا نے دے ہیں عقاب کو

نکلے کماں کشوں کے جو حلقے سے وہ جناب
تھی پھر تو برچھیوں کی کرن گرد آفتاب
ڈوبے لہو میں لٹنے لگا گلشن شباب
روتے تھے خوں کے آنسوؤں سے دیدۂ رکاب
مجروح شیر بیچ میں تھا اس ہجوم کے
نیزے پہ نیرے کھا رہے تھے جھوم جھوم کے

طے کر کے معرکہ یہ پھرے تھے کہ ناگہاں
چھاتی پہ سامنے سے لگی ظلم کی سناں
دل توڑ کرانی جو ہوئی پشت سے عیاں
نیزہ جگر سے کھینچ کے تڑپا وہ نوجواں
ٹکڑے کبد کے خوں کے ڈایروں میں بہہ گئے
گھوڑے یہ یا علیؑ ولی کہہ کے رہ گئے

سینہ تو زین پر تھا عیال فرس پہ سر
چھوٹی تھی لٹکے ہاتھوں سے نے تیغ نے سپر
اٹکا ہوا تھا پسلیوں کے بیچ میں جگر
لختے جمے ہوئے تھے لہو کے ادھر اُدھر
تڑپاتا تھا جو گھوڑے پہ صدمہ تکان کا
غل تھا کہ دم نکلتا ہے کڑیل جوان کا

چلا رہا تھا یوں پسر سعد روسیاه
ابن نمیر کیا ترا نیزہ چلا ہے واہ
ہم میں کسی سے قتل نہ ہوتا یہ رشک ماہ
بے کس حسینؑ ہو گئے آخر ہوئی سپاہ
کر دے کوئی خبر علیؑ اکبر گذر گئے
دیکھو تڑپ رہے ہیں کہ شبیرؑ مر گئے

بڑھ کر پکارا شمر ستمگار و بد خصال
اے ابن فاطمہؑ خلف شیر ذوالجلال
جلد آ کے دیکہئے پسر نوجواں کا حال
لاشہ سموں سے گھوڑوں کے ہوئے گا پائمال
جو حملہ در تھا تیغ دو دم تول تول کے
دم توڑتا ہے اب وہی منھ کھول کھول کے

پہونچی یہ جاں گزا جو صدا گوش شاہ میں
دنیا سیاہ ہو گئی شر کی نگاہ میں
دوڑے گرے اٹھے کئی جا اتنی راہ میں
آئے جگر کو تھامے ہوئے قتل گاہ میں
چاروں طرف جلال میں جاتے تھے اس طرح
بچے کو کھو کے شیر تڑپتا ہے جس طرح

دوڑے گرے ادھر کبھی جھپٹے ادہر کبھی
بن میں کبھی تھے رن میں کبھی نہر پر کبھی
تھامی کمر کبھی تو سنبھالا جگر کبھی
کی مڑ کے خیمہ گاہ کی جانب نظر کبھی
تشویش تھی کہ ما در اکبر نکل نہ آئے
خیمے سے بنت فاطمہؑ باہر نکل نہ آئے

چلاتے تھے کہ اے علی اکبرؑ کدہر ہے تو
مرتا ہے اب پدر مرے دلبر کدہر ہے تو
کچھ سوجھتا نہیں مرے یاور کدہر ہے تو
دن ہے کہ رات اے مہِ انور کدہر ہے تو
آباد گھر حسینؑ کا تاراج ہو گیا
خورشید دوپہر سے غروب آج ہو گیا

بیٹا ضعیف باپ کدھر ڈھونڈھنے کو جائے
بچھڑے پدر سے عین جوانی میں ہائے ہائے
دشمن کو بھی خدا نہ فراق پسر دکھائے
پھر بابا جان کہہ کے پکارو۔ تو چین آئے
مرنے کی جس کے فصل تھی اس نے قضا نہ کی
واحسرتا کہ عمر نے تم سے وفا نہ کی

ناگاه صدایہ آئی کہ بابا ادھر ہوں میں
اے نخل باغ فاطمہ زیر شجر ہوں میں
خالق سے لولگی ہے چراغ سحر ہوں میں
جلد آئیے کہ آپ کا پیارا پسر ہوں میں
درد جگر کہیں نہ اجل کا بہانہ ہو
دیدار دیکھ لے تو مسافر روانہ ہو

دوڑے حسینؑ سن کے یہ آواز دردناک
دامن تھا سب قمیص تن یوسفی کا چاک
فرزند لوٹتا نظر آیا بہ روئے خاک
بس گرپڑے پسر کے برابرامام پاک
تڑپا جو دل کو لخت جگر سے لپٹ گئے
روحی فداک کہہ کے پسر سے لپٹ گئے

دیکھا کہ جسم سرد ہے بے حس ہیں دست و پا
دم ہے مگر حباب میں ہو جس طرح ہوا
منھ رکھ کے منھ پہ کہنے لگے شاہ کربلا
کیوں بابا جان کہہ دو گذرتی ہے دل پہ کیا
بولو تو مجھ سے کچھ کہ میں بے کس امام ہوں
سوکھی زباں دکھا کے کہا تشنہ کام ہوں

سرپیٹ کر امام پکارے کہ ہائے ہائے
بیٹا حسینؑ ، ڈھونڈھ کے پانی کہاں سے لائے
جان اپنی دے کے لوں اگر اک جام ہاتھ آئے
اے نورعین پیاس تمہاری خدا بچھائے
سید سے بغض ہے سپہِ بدصفات کو
گھیرے ہوئے ہیں خون کے پیاسے فرات کو

آنسو بہے یہ سنتے ہی اس رشک ماہ کے
چاہا کہ لیے آنکھوں کو قدموں پہ شاہ کے
کروٹ امام دیں کی طرف لی کراہ کے
کھولا جو منھ نکل گیا دم ساتھ آہ کے
ایٹھی زباں تو ہونٹھ بھی تھرا کے رہ گئے
گیسو زمین گرم پہ بل کھا کے رہ گئے

جھک کر پکارے شاہ کہ بیٹا کدھر گئے
غش آگیا ہے درد جگر سے کہ مر گئے
باتیں بھی سمجھ نہ کیں کہ جہاں سے گزر گئے
چلتے تھے ہم بھی اور یہ دم بھر ٹھہر گئے
یوں قافلہ سے چھوٹ کے شبیرؑ رہ گیا
سب نوجواں چلے گئے یہ پیر رہ گیا

سمجھے تھے ہم نبھے گا نہ پیر و جواں کا ساتھ
پیر و جواں کا ساتھ ہے تیر و کماں کا ساتھ
غربت میں کون دے پدر ناتواں کا ساتھ
واحسرتا کہ چھوٹ گیا کارواں کا ساتھ
خیر آگے آگے جاتے ہو تم آسرا تو ہے
گو ہم شکستہ پا ہیں پہ سر پہ خدا تو ہے

آگے تمہارے مر نہ گئے ہم ہزار حیف
نکلا نہ اب بھی تن سے مرا دم ہزار حیف
تم نے کیا نہ باپ کا ماتم ہزار حیف
یہ عمر اور یہ الم و غم ہزار حیف
گھر جس کے دم سے ہو وہ سعادت نشاں مرے
قدرت خدا کی پیر جیے نوجواں مرے

تڑپے یہ کہہ کے شاہ جو بیٹے کی لاش پر
اس سانحہ کی ہو گئی رانڈوں کو بھی خبر
اک غل اُٹھا حرم سے کہ ہے ہے جواں پسر
بچوں کو لے کے بیبیاں دوڑیں برہنہ سر
آفت میں ایک کو خبر دست و پا نہ تھی
سر پر کسی کے تھی تو کسی کے ردا نہ تھی

سب بیبیوں میں ایک ضعیفہ کا تھا یہ حال
خم تھا کمر میں دوش پہ بکھرے ہوئے تھے بال
پیدا تھی زخمیوں کی تڑب بسملوں کی چال
چلاتی تھی کدہر ہے ارے میرے نو نہال
دیتی ہوں واسطہ میں رسالت پناہ کا
رستہ مجھے بتا دے کوئی قتل گاہ ک

کچھ سوجھتا نہیں مجھے مقتل ہے کس طرف
زخمی ہے جس میں شیر وہ جنگل ہے کس طرف
جس میں چھپا ہے چاند وہ بادل ہے کس طرف
لوگو شبیہ احمد مرسل ہے اس طرف
اس کا پیام کچھ اسے دینے کو آئی ہوں
اپنی مرادوں والے کو لینے کو آئی ہوں

ہے ہے کدہر ہے گیسوؤں والا پسر مرا
جنگل میں بے چراغ کیا کس نے گھر مرا
کس خاک پر تڑپتا ہے لخت جگر مرا
کس نخل کے تلے ہے وہ نو رس ثمر مرا
پیٹوں گی بین کر کے تن پاش پاش پر
بٹھلا دو ہاتھ تھام کے اکبرؑ کی لاش پر

لوٹا اجل نے میرے بھرے گھر کو ہے غضب
خوں میں ڈبو دیا مہِ انور کو ہے غضب
پرزے کیا شبیہ پیمبرؑ کو ہے غضب
برچھی لگی مرے علی اکبرؑ کو ہے غضب
اس عمر میں یہ نخل جوانی کا پھل ملا
بستی مری لٹی تجھے کیا اے اجل ملا

اے میرے خوش بیاں مجھے اپنی صدا سنا
اے میرے نوجواں مجھے اپنی صدا سنا
اے میرے تن کی جان مجھے اپنی صدا سنا
اے میرے قدرداں مجھے اپنی صدا سنا
عاشق کے دل کو صبر کہاں ہے فراق میں
گھر سے نکل پڑی ہوں ترے اشتیاق میں

اے پیچ دار گیسوؤں والے ترے نثار
اے یادگار گیسوؤں والے ترے نثار
اے مشکبار گیسوؤں والے ترے نثار
اے میرے چار گیسوؤں والے ترے نثار
دنیا سیاہ ہو گئی رستہ پہاڑ ہے
جنگل بسا ہوا ہے مرا گھر اُجاڑ ہے

اے میرے گل بدن مرے ابرو کماں جواں
دے میرے کم سخن مرے شیریں بیاں جواں
اے میرے صف شکن مرے حیدر نشاں جواں
اے میرے تیغ زن مرے شیر ژیاں جواں
لاکھوں سے معرکہ تپش آفتاب میں
در دن کی پیاس نے تجھے مارا شباب میں

وہ بھینی بھینی تن کی مجھے بو سنگھاؤ پھر
ماں صدقے جائے تفتے ہوئے گھر میں آؤ پھر
کھل جائے ماں کا غنچہ دل مسکراؤ پھر
جی بھر کے میں گلے سے لگالوں تو جاؤ پھر
غربت میں شوق سے شہِ والا کا ساتھ دو
مجکو بٹھا کے پردے میں بابا کا ساتھ دو

گھبرا کے ایک شخص نے راوی سے یوں کہا
بی بی یہ کون سی ہے ہو نکلی ہے بے ردا
مریم ہے یا خدیجہ ہے یا بنت مصطفا
بولا وہ کانپ کر کہ قیامت ہوئی بپا
خواہر حسینؑ کی ہے نواسی نبیؐ کی ہے
منھ پھیر لے ارے یہی بیٹی علیؑ کی ہے

لکھتا ہے ایک راویٔ غمگین دل کباب
تھی دشت نینوا میں وہ بی بی جو بے نقاب
چہرے یہ آفتاب کے تھا دامن سحاب
کیتی کو زلزلہ تھا زمانے کو اضطراب
گر گر کے آشیانوں سے طائر پھڑکتے تھے
چنگھاڑتے تھے شیر ہرن سر ٹپکتے تھے

اس حشر میں جو شہ نے بہن کی سنی صدا
جلدی اٹھا کے لاش چلے شاہ کربلا
دیکھا کہ دوڑی آتی ہے زینب برہنہ یا
رو کر پکارے وا اسفا وا مصیبتا
سر ڈھانپ لو ردا سے قیامت بپا نہ ہو
گھر میں چلو بہن علی اکبرؑ خفا نہ ہو

اب روک کے کمیت قلم کی عناں انیسؔ
بزم عزا میں سب ہیں ترے قدرداں انیسؔ
پیری ہے یہ سفر کار ہے درہیان یاں انیسؔ
کیا جانیے رواں ہو یہ کب کا رواں انیسؔ
خیمے مسافرانِ عدم نے نکالے ہیں
جس قافلے میں تم ہو وہ سب چلنے والے ہیں


سلام

سلامی خلق کا آغاز و انجام اسپہ ظاہر ہے
کہ جو اوّل ہے ہر اوّل سے ہر آخر سے وہ آخر ہے
الٰہی بخش دے اپنے کرم سے میرے عصیاں کو
کہ میں ہوں بندۂ محتاج تو ہر شے پہ قادر ہے
دو عالم دو ورق ہیں ایک کتاب وصف حیدرؑ کے
یہ مجموعہ سے وہ جس کا نہ اوّل ہے نہ آخر ہے
کہا عباسؑ نے پانی کو پینے دو مسلمانو
تمھارا میہماں سید ہے بے کس ہے مسافر ہے
جو اچھے ہیں انھیں ملتا ہے مرکر قرب اچھوں کا
قریب قبر سرور تربت ابن مظاہر ہے
کہا حضرت نے حر سے تیسرا فاقہ ہے بچوں پر
مرے احوال سے رزاق عالم خوب ماہر ہے
حسین ابن علیؑ کہتے تھے گر اُمت کے کام آئے
یہ بچے بھی مرے موجود ہیں یہ سر بھی حاضر ہے
بھلا ان کی ثنا کیونکر کرے کج مج بیاں مجھ سا
فرشتوں کی زباں مداحیٔ حیدرؑ میں قاصر ہے
پیاده سید سجادؑ سوے شام جاتے ہیں
نہ محمل ہے نہ ہووج ہے نہ اشتر ہے نہ قاطر ہے


قطعہ

پکارا خولی ملعون صف آرا جب ہوئے حضرت
نبی مجھ کو برہنہ سر نظر آئے یہ کیا سیر ہے
حصین ابن نمیر رو سیہ نے تب کہا نہیں کر
یہ اولاد نبی کا سحر ہے تو تجھ پہ ظاہر ہے
