جلد پنجم
مرثیہ میر انیس

۱
زخمی ہوے جب رن مین جناب علی اکبر
تاراج ہوا باغ شباب علی اکبر
تنہائی تھی ہمراہ رکاب علی اکبر
صحرا کو چلا لیکے عقاب علی اکبر
زخمی تھا جو راکب کا جرگ نیزۂ کین سے
ریتی پہ بہا جاتا تھا خون دامن دین سے
۲
تھا پیاس سے گھوڑا تو زبان مُنھ سے نکالے
اسوار تھا اس شان سے کھائے ہوئے بھالے
اک ہاتھ تو مرکب کی کٹی باگ پہ ڈالے
اک ہاتھ سے مجروح کلیجے کو سنبھالے
رُک جاتی تھی جب سانس تو رُک جاتے تھے اکبرؑ
دُکھ جاتا تھا جب زخم تو جھک جاتے تھے اکبرؑ
۳
زخمیت ھا گلا تیر سے تلوار سے بازو
تھی سانس رُکی اور نہ تھا قلب پہ قابو
چہرے پہ لٹکتے تھے بھرے خون مین گیسو
ہلتا تھا کلیجا تو ٹپک پڑتے تھے آنسو
تھا سونچ کہ اس فوج مین یا گِھر گئے بابا
 میدان مین ہمین ڈھونڈھ کے یا پھر گئے بابا
۴
اعدا مین تھا یہ شور کہ اکبر کو بھی مارا
اب سامنا شپیر کا ہے اور ہمارا
پہونچی یہ صدا گوش شہہ دین مین قضارا
سر پیٹ کے چلائے کہ ہے ہے مرا پیارا
ہمشکل محمدؐ کو کہان پائیگا شپیرؑ
میدان مین نہ پہونچیگا تو مر جائیگا شپیرؑ
۵
خیمے مین تلاطم ہوا سنتے ہی یہ زاری
سر ننگے گئین ڈیوڑھی تلک بیبیان ساری
حضرت کی طرف دیکھ کے زینب یہ پکاری
جلادون مین کیا شور ہے برچھی کسے ماری
کس دشمن دین نے تمھین غمناک کیا ہے
کیون تمنے گریبان قبا چاک کیا ہے
۶
بھیا کو برباد ہوئی کسکی کمائی
برچھی ستم ایجاد نے ہے کسکے لگائی
اللہ کی فریاد محمدؐ کی دُہائی
اب گھر مین ٹھہریگی یداللہ کی جائی
کیا حال ہے کس رنج سے رعشہ ہے بدن مین
دل ہاتھون سے تھامے ہوے کیون جاتے ہو رن مین
۷
سر پیٹ کے حضرت نے کہا مر گئے اکبر
ہم بیکس و تنہا ہوے اے زینب مضطر
لڑتا تھا ابھی فوج ستم سے وہ دلاور
پر اب نظر آتا نہین ہمشکل پیمبرؐ
جینے سے بس اب بھائی کا دل سیر ہے بھینا
اسوقت جہان آنکھون مین اندھیرا ہے بھینا
۸
یہ کہکے چلے رن کی طرف روتے ہوے شاہ
بیتابی سے لب پر کبھی تار تھا کبھی آہ
ہائل تھی صف فوج ستم ملتی نہ تھی راہ
کہتے تھے کہ اکبر کو بتا دو کوئی للہ
دل ٹکڑے ہوا جاتا ہے صدمہ ہے جگر پر
احسان کرو فاطمہ زہرا کے پسر پر
۹
اعدا نے کہا کہتے ہو کیا کسکو بتا دین
گم ہو گیا اکبر تو پتا ہم تمھین کیا دین
کس طرح بھلا آپ کو بیٹے سے ملا دین
ہان اوسکی نشانی جو کہو کچھ تو دکھا دین
لو دیکھ کے پہچانو اگر ہوش بجا ہے
یہ برچھیون مین خون اوسی زخمی کا لگا ہے
۱۰
تھالے جو لہو کے نظر آتے ہین زمین پر
تلوارین چلین ہین یہین اوس ماہ جبین پر
برچھی جو لگی آپ کے آغوش نشین پر
دیکھا تھا کہ غش آگیا تھا خانۂ زین پر
اب ہاتھ اوٹھا بیٹھئے نازون کے پلے سے
رہوار اوڑا لیگیا تیغون کے تلے سے
۱۱
اعدا نے یہ اکبرؑ کا جو احوال سنایا
مُنھ سوے فلک کرکے پکارے کہ خدایا
اس قوم نے ناحق ترے بندے کو ستایا
مارا گیا اٹھارہ برس کا مرا جایا
زہرا سے فدک لے لیا جاگیر کو چھینا
مجھسے ترے محبوب کی تصویر کو چھینا
۱۲
کر رحم کہ بیتاب ہون مضطر ہون مین یارب
آوارہ وطن بیکس و بے پر ہون مین یارب
اعدا تو بتاتے نہین ششددر ہون مین یارب
تو جانتا ہے عاشق اکبر ہون مین یارب
جسطرح سے یعقوب ملا اپنے پسر سے
مجکو بھی ملا دے تو مرے نور نظر سے
۱۳
خالق سے یہ کہکر علی اکبرؑ کو پکارے
اے جان پدر کونسی جانب کو سدھارے
صحرا مین ہو یا غش مین ہو دریا کے کنارے
آواز دو صدمہ ہے عجب دل پہ ہمارے
ہوش ایسے کسی باپ کے کم کھوئے گئے ہین
ہمنے تمھین کھویا نہین ہم کھوئے گئے ہین
۱۴
ڈھونڈھون کدھر اب جاکے تمھین مین تنہا
مجکو تو نظر آتا نہین کچھ مین کرون کیا
رقت کا بہت جوش ہے اور جسم مین عشار
کہنے مین نہ دل ہے نہ کلیجہ ہے سنبھلتا
بیٹا مجھے تیری ہی جوانی کی قسم ہے
شیرین تو ہے جان سب کو پہ حق مین مرے سم ہے
۱۵
تھا دھیان کہ مر جائینگے ہم تمتو جیو کے
نہلاؤگے کفناؤگے مٹی مجھے دو گے
تربت پہ مری بیٹھ کے قرآن پڑھو گے
تھی کسکو خبر تم مرے مرنے مین نہوگے
دنیا سے گذرتے ہوے ہم دیکھینگے تمکو
ان آنکھون سے مرتے ہوے ہم دیکھینگے تمکو
۱۶
مین کہتا تھا کٹ جائیگا جب تن سے مرا سر
تم ہاے پدر ہاے پدر روؤگے کہکر
سُو اب ہمین لاشے پہ تمھارے مرے دلبر
چلاتے ہین کہکر علی اکبر علی اکبرؑ
تم دیکھتے کیونکر کہ تقاضاے قضا تھا
یہ داغ تو بابا ہی کی قسمت مین لکھا تھا
۱۷
یہ کہتے تھے شپیرؑ کہ اکبر نے پُکارا
یا سبط نبی آیئے اب جلد خدارا
برچھی سے ہمین اک ستم ایجاد نے مارا
سینا ہوا مجروح کلیجہ ہے دوپارا
دم توڑتا ہون بس مرا چلتا نہین بابا
پھل برچھی کا چھاتی سے نکلتا نہین بابا
۱۸
بیٹے کی صدا سُنکے پکارے شہہ ذیشان
اے میرے پسر مین تری آواز کے قربان
پھرتا ہون تجھے ڈھونڈھتا باحال پریشان
آپہونچا اب آپہونچا نہ گھبراؤ مری جان
پہونچے تو عجب حال سے فرزند کو پایا
ریتی پہ تڑپتے ہوے دلبند کو پایا
۱۹
دیکھا کہ تڑپتا ہے پسر صورت بسمل
چھاتی بھی ہے زخمی جگر و دل بھی ہے گھائل
بند آنکھین ہین دم لیتے ہین رہ رہ کے بمشکل
چلائے یہ بیٹے سے لپٹ کر شہہ عادل
آنکھون سے ترا حال یہ ہمکو نظر آیا
لو جسکو بلاتے تھے وہ بیکس پدر آیا
۲۰
ہُشیار ہو اے قوت دل اے مرے جانی
اے طاقت دل اے مرے نانا کی نشانی
اے گیسوؤن والے مرے اے یوسف ثانی
پیری مین دو اپنا ہمین داغ جوانی
جو حال کلیجے کا ہے وہ کس سے کہین ہم
مر جائین جو پہلے تو نہ یہ داغ سہین ہم
۲۱
بیٹے نے سُنی باپ کی آواز جو اکبار
ہُشیار ہوے کھولدیئے دیدۂ خونبار
لیلے کے دم آہستہ یہ کی باپ سے گفتار
تکلیف ہوئی آپ کو یا سید ابرار
ان ہاتھون کو پھر مرتے دم آنکھون سے لگا لون
نعلین کو چومون قدم آنکھون سے لگا لون
۲۲
حضرت نے کہا ااہ یہ کیا کہتے ہو پیارے
سب فوج نے بدلے سے نیزے تمھین مارے
جب تم سا پسر باپ پہ یون جان گوارے
باپ آنکھین ملے چاہے قدمون پہ تمھارے
تم خون مین سرتا ب قدم بھر گئے بیٹا
مجروح تمھین دیکھ کے ہم مر گئے بیٹا
۲۳
اکبر نے کہا اوٹھنے کی طاقت نہین اصلا
چھاتی نہ چھدی ہوتی تو گرد آپ کے پھرتا
کیا صدقے کرون آپ پہ اے سید والا
حضرت نے کہا بس نہ رولاؤ ہمین بیٹا
کیا کم ہے یہ احسان تمھارا علی اکبرؑ
بابا کے لیے جان کو وارا علی اکبرؑ
۲۴
اکبرؑ نے یہ کی عرض کہ اے شاہ خوش اقبال
فرمایئے گھر مین مرے امان کا ہے کیا حال
رو روکے یہ تب کہنے لگا فاطمہ کا لال
ڈیوڑھی پہ کھڑی پیٹتی ہے کھولے ہوے بال
چلاتی ہے کہدے کوئی زہرا کے پسر سے
اب ڈھونڈھنے اکبر کو نکلتی ہون مین گھر سے
۲۵
سنکر یہ سخن رونے لگے اکبر ذیشان
شہ نے کہا کیون روتے ہو اے لال مین قربان
کیا درد بہت زخم جگر مین ہے مریجان
اکبر نے کہا درد تو ایسا نہین اس آن
ارمان جو تھا خاک مین وہ مل گیا بابا
امّان کا سنا حال تو دل ہل گیا بابا
۲۶
شہ نے کہا اب گھر مین چلو اے علی اکبر
مر جائے گی بن دیکھے نہین جینے کی مادر
رو کر کہا ہمشکل پیمبرؐ نے کہ بہتر
گودی مین اوٹھاکر چلے خیمے کو جو سرور
زہرا کی صدا آئی یہ اوس تشنہ جگر کو
کسطرح سنبھالوگے برابر کے پسر کو
۲۷
فرمایا کہ اے والدہ پھر کیا کرون تدبیر
کسطرح اوٹھائے انھین اب کیا کرے شپیرؑ
کھائے ہوے ہین جسم پہ زخم تبر و تیر
ڈرتا ہون کہ بیچین نہون اکبر دلگیر
برچھی جو لگی ہے تو لہو جاری ہے امان
دنیا سے سفر کرنے کی تیاری ہے امان
۲۸
کہکر یہ سخن لے چلے اونکو شہہ والا
دم توڑتا تھا گود مین وہ نازون کا پالا
تھا جسم پہ اکبر کے ہر اک زخم جوالا
شپیر سے فرنزد نہ جاتا تھا سنبھالا
تھی چھاتی تو اوس زخمی کی صدر شہہ دین پر
تھا دوش پہ سر پانؤن لٹکتے تھے زمین پر
۲۹
خیمے کے قرین پہونچے تو اکبرؑ کو لٹایا
بانو کو بھی زینبؑ کو بھی رو رو کے بلایا
خیمے سے وہ نکلین تو یہ حضرت نے سنایا
سب مل لو سفر کرتا ہے اب بانو کا جایا
تم سب سے نہ ملنے کا نہایت انھین غم تھا
اب آنکھون مین آیا ہے ابھی چھاتی پہ دم تھا
۳۰
مان رو رو کے چلائی کہ ہے ہے علی اکبرؑ
اس پالنے والی کو بھی لیتے چلو دلبر
یون خاک پہ خون مین تمھین مین دیکھتی ہون تر
آنکھین نہ مری کور ہوئین وائے مقدر
کیا غش مین ہو اے راحت جان ہوش مین آؤ
چھاتی سے لگالون مری آغوش مین آؤ
۳۱
زینبؑ یہ بیان کرتی تھی باگریہ و زاری
اے رشک چمن اس تری صورت کے مین واری
ہے ہے یہ ترا گل سا بدن زخم یہ کاری
برچھی ترے بدلے مجھے ظالم نے نہ ماری
زینب پہ فلک ظلم کا ٹوٹا علی اکبر
اُمت نے نبیؐ کی مجھے لوٹا علی اکبر
۳۲
تھے نزع مین پر دختر زہرا کا یہ تھا پاس
دیکھا کبھی مان کو کبھی زینبؑ کو بصد یاس
سب بیبیان سر کھولے کھڑی تھین جو چپ وراس
مان کہتی تھی لوگو مجھے اب آتا ہے وسواس
لے کے بلائین کبھی غش ہوتی تھی بانو
مُنھ تکتی تھی اکبر کا کبھی روتی تھی بانو
۳۳
تھا زانو پہ سر بیٹے کا اور کہتی تھی رو رو
آنکھون کو یہ کیون پھیرتے ہین دیکھو تو لوگو
ماتھے پہ پسینہ ہے یہ کس طرح کا دیکھو
چپ کیون ہوے اے لال ذرا منھ سے بولو
شپیر پکارے کہ سفر کر گئے اکبرؑ
زینبؑ نے کہا ہاے غضب مر گئے اکبرؑ
۳۴
بانو نے کہا مر گیا ہے ہے مرا جایا
کلثوم گری خاک پہ زینبؑ کو غش آیا
سر پیٹ کے یہ شور سکینہؑ نے مچایا
تقدیر نے ہے ہے منجھے بھیّا سے چھٹوایا
ثابت ہوا اب سید والا نہ جئین گے
س داغ سے لوگو مرے بابا نہ جئین گے
۳۵
رو رو کے تڑپنے جو لگی بانوے پُرغم
سر کھول کے سب بیبیان کرنے لگین ماتم
برپا تھا در خیمہ پہ اک حشر کا عالم
لاشے کو اوٹھا لیگئے سلطان دو عالم
خاموش انیسؔ اب کہ جگر غم سے بھرا ہے
تیغ غم اکبرؑ کا سدا زخم ہرا ہے

رُباعی
سب سے اوّل ہے سب کا سابق ہے وہی
حمد و صفت و ثنا کے لائق ہے وہی
درویش نہ محروم نہ منعم بے فیض
پشے کا بھی عنقا کا بھی رازق ہے وہی
