www.emarsiya.com
جلد اول
مرثیہ میر انیس

طے کر چکے حسینؑ جو راہ ثواب کو
مقتل نظر پڑا شبہ گردوں رکاب کو
الفت جو واں کی خاک سے تھی اس جناب کو
اک عید ہو گئی خلف بوتراب کو
دل مثل غنچہ واں کی ہوا کھا کے کھل گیا
رستہ ریاض خلد میں جانے کا مل گیا

سحرا پہ ہر طرف شہ دیں نے نگاہ کی
سب تھم گئی سپاہ شہ کم سپاہ کی
فرمایا آج چھٹ گئے ایذا سے راہ کی
ہاں اب کرو پسند جگہ خیمہ گاہ کی
آگے کہیں نہ جائیں گے اس ارض پاک سے
الفت ہماری خاک کو ہے یاں کی خاک سے

مشتاق اِس نواح کا تھا فاطمہ کا لال
رہتا تھا خواب میں بھی اِسی دشت کا خیال
آفاق میں یہ ارض مقدس ہے بے مثال
سبزہ یہاں کا رحمت خالق سے ہے نہال
اب تک کسی صدف کو نہ ایسے گہر ملے
گردوں کو ایک اس کو بہتر قمر ملے

شکر خدا کہ رنج سفر سے ہو افراغ
غربت کے اشتیاق میں بھولا وطن کا داغ
خاطر شگفتہ ہو گئی اور دل ہے باغ باغ
طبقہ یہ حشر تک نہیں ہو نے کا بے چراغ
حاصل ملے گا حشر میں اس کار و کشت کا
روئے زمیں پہ ہے یہی ٹکڑا بہشت کا

عالم میں قدر و منزلت اس کی سوا ہوئی
گرد اس کی ہر چشم ملک تو تیا ہوئی
ہر در کی خدا کے کرم سے دوا ہوئی
یہ خاک پاک آج سے خاک شفا ہوئی
تیغ عذاب حق سے لحد میں پناہ ہو
طوفاں میں پاس ہو تو نہ کشتی تباہ ہو

کی سرِ و بوستانِ حسنؑ نے یہ گفتگو
آتی ہے اس زمیں کے گلوں سے دولہن کی بو
اکبرؑ یہ بولے تھی ہمیں صحرا کی آرزو
عباسؑ سے یہ کہنے لگے شاہ نیک خو
ہاں کون سی جگہ تمہیں بھائی پسند ہے
اس شیر نے کہا کہ ترائی پسند ہے

دریا کو دیکھ دیکھ کے لہرا رہا ہے دل
پانی بھی خوش گوار ہوا بھی ہے معتدل
مولا قدم پکڑتی ہے کچھ یاں کی آب و گل
بہتر ہے گر خیام ہوں ساحل کے متصل
پانی سے ہاتھ منہ کو لب نہر دھوئیں گے
جا گے بہت ہیں پاؤں کو پھیلا کے سوئیں گے

فرمایا شہ نے خیر جو اللہ کی رضا
موقع ہو جس جگہ وہیں خیمے کرو بپا
آرام سے غریب مسافر کو کام کیا
رہتے ہیں دھوپ میں بھی بہت بندۂ خدا
دو چار دن میں عمر کی مدت تمام ہے
میداں سے پھر غرض ہے نہ دریا سے کام رہا

زینبؑ نے جب یہ سرور دیں سے سنا کلام
محمل سے یوں پکاری کلیجے کو تھام تھام
کیوں چلتے چلتے آپ نے ہاں روک لی لگام
بھیا ادھر تو آؤ یہ ہے کون سا مقام
بستی بھی ہے کوئی کہ یہی ایک نہر ہے
اس دشت پر خطر میں اترنا تو قہر ہے

جنگل میں ہے بشر کے لیے سو طرح کا ڈر
اٹھتے ہیں بار بار بگولے ادھر اودھر
دن کٹ گیا تو ہوئے گی شب کس طرح بسر
لشکر میں غل رہے گا درندوں کا رات بھر
بچے بھی مارے ہول کے ہیں تر پسینے میں
میرا تو دل ابھی سے اچھلتا ہے سینے میں

اس سر زمیں کے گل نظر آتے ہیں مجھ کو خار
نشتر سے کم نہیں رگ جاں کو یہ سبزہ زار
یہ باد تند تیر سی ہوتی ہے دل کے پار
اس بن کی خاک سے مری خاطر پہ ہے غبار
کیا رنگ آگے دیکھئے قسمت دکھاتی ہے
یاں کی زمیں سے خون کی بو مجکو آتی ہے

لوگو مجھے بتاؤ یہ دریا ہے یا سراب
کاسے سروں کے ہیں کہ یہ ہیں ساغر حباب
موجوں کو دیکھ دیکھ کے ہے دل کو بیچ و تاب
ڈوبا ہے کون شور ہے کیسا میانِ آب
دھاریں لہو کی مل گئیں دریا کی سوچ میں
لہریں یہ ہیں کہ چلتی ہیں تلواریں فوج میں

پوچھو کسی سے مسلم مظلوم کی خبر
تربت مرے غریب مسافر کی ہے کدھر
بچوں کے اس کے کیا یہیں کاٹے گئے ہیں سر
لاشے بہادھیے اسی دریا میں کھینچ کر
رنج و غم والم کی گھٹاوں پر چھائی ہے
اماں کے پیٹنے کی صدا مجکو آئی ہے

یوں نہر کی ترائی میں کوئی ہے نوحہ گر
مرتا ہے جس طرح سے کسی کا جواں کا پسر
صاف آتی ہے صدا کہ خدا تجھے پہ جو پدر
یاں سوئے گا تو اے مرے عباسؑ نامور
وسواس کا مقام ہے جا گہ قلق کی ہے
پہچانتی ہوں میں یہ صدا شیر حق کی ہے

غش کھا کے آب میں گرتی ہوں مجھ میں نہیں حواس
عباسؑ کو بلاؤ کہ آئیں بہن کے پاس
اصغرؑ بلک رہا ہے سکینہؑ کو ہے ہراس
خیمے یہاں ہوئے تو ہوئی زندگی سے پاس
نقشہ وہ پھر گیا مری چشم پر آب میں
ایسا ہی دشمت تھا جسے دیکھا تھا خواب میں

آنکھوں میں اشک بھر کے یہ بولے شہ زمن
اترو یہیں کہ خوف کی جا گہ نہیں بہن
یہ نہر علقمہ ہے یہ ہے کہ بلا کا بن
آئے اسی کے شوق میں ہم چھوڑ کے وطن
رہنے میں اس جگہ کے ضرر کیا فقیر کا
خیمہ یہاں ہوا تھا جناب امیرؑ کا

کچھ مال و زر نہیں کہ تلف کا ہو جس کے ڈر
یک ساں ہے بے وطن کے لیے شہر و دشت و در
مسکن یہی زمین ہے یہی بے گھروں کا گھر
کیا جانیں اس مقام سے ہو کس طرف سفر
انسان کو چاہئے کہ گناہوں سے پاک ہو
شاید ہماری خاک اسی بن کی خاک ہو

یہ سُن کے بنتِ فاطمہ آنے کی جگر سے آہ
بولیں یہ کربلا ہے تو لو ہم ہوئے تباہ
ہے ہے حسینؑ کو نہ ملے گی کہیں پناہ
ڈوبے گا بحر خون میں دو عالم کا پادشاہ
سر پر اڑاؤ بیبیو اس سرزمیں کی خاک
شیشے میں رکھ گئے ہیں محمد یہیں کی خاک

اترے فرس سے حضرت عباسؑ نیک نام
بٹھلائے اونٹ خیمے کے سب کھینچ کر زمام 
فراش چاہتے تھے کہ برپا کریں خیام
تلواریں کھیچنے گھاٹ پہ آ پہونچی فوج شام
زینبؑ کے دل پہ ظلم کی شمشیر پھر گئی
شہ کی نظر میں موت کی تصویر پھر گئی

گھوڑا بڑھا بڑھا کے لعینوں نے یہ کہا
بتلاؤ کس نے حکم اترنے کا یاں دیا
ہٹ جاؤ ابن سعد کے خیمے کی ہے یہ جا
ڈھونڈھو کنوئیں کہیں تمہیں دریا سے کام کیا
گرمی میں بند ہوئے گا پانی امام پر
ہوگا نہ کل ہوا کا گزر اس مقام پر

چھپ جائے گی سپاہ کی کثرت سے سب زمیں
موسم وہ ہے کہ اتریں گے سب نہر کے قریں
دریا بھی سوکھ جائے تو اس کا عجب نہیں
جلدی کنارہ کش ہوں کنارے سے شاہ دیں
دنیا میں آج شام کے حاکم کا زور ہے
یاں دوپہر سے شمر کے آنے کا شور ہے

برہم ہوئے یہ سنتے ہی عباسؑ خوش خصال
غازی کو شیر حق کی طرح آگیا جلال
تھے یہ ہاتھ رکھ کے یہ بولا علیؑ کا لال
اب کوئی ہم کو یاں سے ہٹاوے یہ کیا مجال
حملہ کریں چڑھا کے اگر آستیں کو
ہم آسماں سمیت الٹ دیں زمیں کو

دیکھیں ہٹا تو دو نہیں ہٹنے کے یاں سے ہم
برپا کریں گے اب تو یہیں خیمۂ حرم
گرداں بہت ہے فوج تو ہم بھی نہیں ہیں کم
آل نبیؐ بڑھا کے ہٹاتے نہیں قدم
ہم اور خوف جاں سے لڑائی کو چھوڑ دیں
دیکھا نہیں کہ شیر ترائی کو چھوڑ دیں

گو فوج کم امام دلاور کے ساتھ ہے
روح رسول نائب حیدرؑ کے ساتھ ہے
عباسؑ سا غلام برادر کے ساتھ ہے
لاکھوں تو لے سکیں یہ زمیں سر کے ساتھ ہے
غصے کے وقت جاں کو نہیں جاں سمجھتے ہیں
ہم ایک اور لاکھ کو یکساں سمجھتے ہیں

یاں سے کہیں بتول کا پیارا نہ جائے گا
ہم وہ نہیں کہ جان کو وارا نہ جائے گا
لاشہ بھی اُٹھ کے یاں سے ہمارا نہ جائے گا
مرکز بھی ہاتھ سے یہ کنارا نہ جائے گا
رکھتے ہیں اس زمین کے لیے سر کو ہاتھ پر
قبضہ ہے تابہ حشر ہمارا فرات پر

اعدا پکارے تب کہ نہ مانیں گے ہم یہ بات
اترے گی آکے فوج ہماری لب فرات
بولا یہ سُن کے بازوئے سلطان کائنات
مٹ جاؤ میرا ہاتھ ہے دست خدا کا ہات
کیا تم کو ضرب تیغ نے علی کی خبر نہیں
آگے بڑھا قدم تو کسی تن پہ سر نہیں

ہٹ ہٹ کے کھینچنے لگے تیغوں کو اہل شر
عباس نے بھی رکھدیا قبضے پہ ہاتھ اِدھر
زینب پکاری پیٹ کے محمل سے اپنا سر
بھائی خدا کے واسطے بھائی کی لو خبر
للہ شیر بیشہ حیدر کو روکیے
تلواریں کھنچ گئی ہیں برادر کو روکیے

عباسؑ کو یہ بڑھ کے پکارے شہ امم
کھینچو نہ تیغ روح علیؑ کی تمہیں قسم
اچھا کنارے نہر رہیں بانی ستم
خیمہ کریں گے اور کہیں یاں سے جا کے ہم
پہلے کرو وہ کام کہ جو فرض عین ہو
بے چین ہوں تو ہم ہوں پہ امت کو چین ہو

غصہ یہ کس پہ میری طرف تم کہو نظر
تم کو ہٹا سکے کوئی کس کا ہے یہ جگر
پہچانتے نہیں تمہیں بھائی یہ اہل شر
جانے دو آؤ دور کرو دھیاں ہے کدھر
منظور ناریوں کو ہے پانی کا آسرا
کوثر ہے اپنی تشنہ دہائی کا آسرا

بیکس ہیں ہم کو تیغ پکڑنا نہ چاہیے
غربت میں قافلے سے بچھڑنا نہ چاہئے
گر جان پر بنے تو بگڑنا نہ چاہئے
امت سے نانا جان کی لڑنا نہ چاہئے
شکل حباب خلق میں آخر فنا تو ہے
دریا اگر قریب نہ ہوگا خدا تو ہے

کیوں کانپتے ہو غیظ سے ابرو پہ کیوں ہے بل
مالک ہو تم تمہارا ہی دریا پہ ہے عمل
ہمت میں فرق کچھ نہ شجاعت میں ہے خلل
غصے کو تھام لو یہ نہیں جنگ کا محل
مانو مرا کہا میں تمہارا امام ہوں
غازی نے سر جھکا کے کہا میں غلام ہوں

سمعا وطاعتا نہیں طاقت کہ دوں جواب
ذرے کو تاب کیا ہے بھلا پیش آفتاب
بخشی ہے عزت آپ نے اے آسماں جناب
ہٹتا نہ اس زمیں سے کبھی ابن بوتراب
ارشاد ہو جو کچھ مرے حق میں قبول ہے
حکم حضور حکم خدا و رسولؐ ہے

بندہ ہوں جاں نثار ہوں یا شاه بحر و بر
مولا عدول حکمی کی کیا تاب کیا جگر
دے دیں گر اُن کو آپ مرے ہاتھ باندھ کر
ہمراہ ہوں غلام کی صورت جھکا کے سر
اگر یہ بدی کریں نہ شہ کائنات سے
سر اپنا کاٹ دوں میں انھیں اپنے ہات سے

فرمایا شہ نے میں ترے ہاتھوں کے ہوں نثار
سر میرا تیرے سر پہ تصدق ہزار بار
ہے ابن فاطمہ کی کمر تجھ سے استوار
بولا وہ با وفا کہ غلامی ہے افتخار
ہاں یہ ملال ہے کہ سر اُن کے کٹے نہیں
تیغوں کے سامنے سے کبھی ہم ہٹے نہیں

حضرت کے حکم سے تو لیا میں نے ہاتھ تھام
ہٹ جائیں پہلے یہ تو ہٹے آپ کا غلام
حضرت نے ہاتھ اٹھا کے کہا اے سیاہ شام
ہٹ جاؤ ورنہ سب ابھی ہو جاؤ گے تمام
لاکھوں ہوں گر تو ہوں اسے ٹوکا نہ جائے گا
بگڑے گا پھر یہ شیر تو روکا نہ جائے گا

جس وقت یہ سنے شہ ذی جاہ کے کلام
پسپا ہوئی سمجھ کے غنیمت سپاہ شام
بھائی کو ساتھ لے کے پھرے سیدالانام
سر کو جھکا کے رہ گئے عباسؑ نیک نام
کہتے تھے راہ میں کہ نہ وار اپنا چل گیا
افسوس ہے کہ ہاتھ سے دریا نکل گیا

وقت ایسا اب ہے آگیا یا سید اُمم
گرمی میں پیاس لگتی ہے بچوں کو دم بہ دم
پانی بھی چھاگلوں میں بہت رہ گیا ہے کم
فرمایا شہ نے چاہئے اللہ کا کرم
پانی کے بند کرنے پہ وہ ہیں تلے ہوئے
جنت کے در ہماری طرف ہیں کھلے ہوہے

یہ کہہ کے آیا دھوپ میں زہراؑ کا آفتاب
برپا ہوے حیام امام فلک جناب
حقا تھی موج رحمت حق جس کی ہر طناب
بے چوبہ فلک نظر آنے لگا جباب
صحن اس کا سب بتول کے پیاروں سے بھر گیا
اک آسمان تھا کہ ستاروں سے بھر گیا

خیمے میں اترے یاں تو شہ عرش بارگاہ
آ آ کے اس طرف بھی اترنے لگی سپاہ
کوسوں علم کھلے تھے جدھر کیجئے نگاہ
یاں تک کہ بند ہو گئی چاروں طرف کی راہ
فوجوں سے تابہ صبح زمیں رن کی بھر گئی
اک رات میں چڑھی ہوئی ندی اتر گئی

اس کثرت سپاہ پہ ناگہ ہوئی یہ دھوم
آپہونچا شام سے پسر سعد نخس و شوم
جس کے جلویں لاکھ سواروں کا ہے ہجوم
اکثر ہیں یکہ تاز جوانان شام و روم
بس کھل گیا نہ طور صفائی کا ہوے گا
اب کل سے بندوبست لڑائی کا ہوئے گا

یہ ذکر تھا کہ دور سے ظاہر ہوئے نشاں
امڈا زمیں پہ ظلم کا دریائے بیکراں
موجوں کی طرح سب تھیں صفیں پیش و پس رواں
لہراتے تھے ہوا سے علم مثل بادباں
ہل تا تھا دشت کیں دہل اس طرح بجتے تھے
باجوں کا تھا یہ شور کہ بادل گرجتے تھے

جنگی وہ رومیوں کے پرے شامیوں کے دل
خوف خدا نہ جن کو نہ اندیشۂ اجل
مکار و اہل نار دغا باز و پُر دغل
شکلیں مہیب دیو سے قد ابڑوں پہ بل
بد خواہ خاندان رسالت پناہ تھے
ایسے جلے ہوئے تھے کہ چہرے سیاہ تھے

تلواریں کھینچے بڑھ کے جمے دو طرف سوار
خل ہو گیا سلامی کے باجوں کا ایک بار
ڈنکے کی دم بہ دم تھی صدا آسماں کے پار
آگے بڑھے چلو یہ نقیبوں کی تھی پکار
گھوڑوں پہ گردو پیش رئیسان شام تھے
زریں کمر جلو میں کئی سو غلام تھے

اترا قریب خیمہ فرس سے وہ خیرہ سر
سر پر لگایا دوڑ کے خادم نے چتر زر
پہلے تو اپنی فوج پہ ظالم نے کی نظر
بولا کسی سے پھر وہ سوئے نہر دیکھ کر
خیمہ ہے کس طرف کو شبہ خوش خصال کا
دریا پہ تو عمل نہیں زہرا کے لال کا

خوبی نے تب کہا کہ ہماری طرف ہے نہر
آئے تھے یاں اترنے کی خاطر امام دہر
فرماتے تھے یہ نہر تو ہے میری ماں کا مہر
ہم نے اٹھا دیا انہیں لیکن یہ جبر و قہر
عباسؑ مستعد تھے سبھوں سے لڑائی کو
شبیرؑ پھیرے گئے سمجھا کے بھائی کو

وہ دھوپ میں ہے خیمہ زنگاری حسینؑ
راحت نہ رات کو ہے کوئی دم نہ دن کو چین
پہروں علیؑ کی بیٹیاں روتی ہیں کر کے بین
آفت میں مبتلا ہے محمدؐ کا نورعین 
بچوں کی مارے پیاس کے حالت عجیب ہے
خیمہ نہ سایے ہیں ہے نہ دریا قریب ہے

بولا شقی کہ کتنی ہے فوج شہ امم
سنتے تھے واں سپاہ حسینی کی دھوم ہم
اس نے کہا حسینؑ کے یاور بہت ہیں کم
فاقوں کے مارے دم میں کسی کے نہیں ہے دم
ایسی نہ فوج کچھ ہے نہ ایسے نشان ہیں
میں نے تو خود گنا ہے اِکا سی جوان ہیں

ہے اک علم یہ قلب لشکر کا ہے نشاں
یہ حال ہے لٹا ہوا جیسے ہو کارواں
اردو میں جنس غم کے سوا جنس ہے گراں
غلہ کی یہ کمی ہے کہ ہے قحط آب و ناں
اسوار بھی قلیل پیادے بھی تھوڑے ہیں
کل ستره تو اونٹ ہیں اور بیس گھوڑے ہیں

مطبخ ہے سرد آگ کا اس میں نہیں ہے نام
بچے ہوائے گرم سے بیتاب ہیں تمام
خاک آبدار خانے میں اڑتی ہے صبح و شام
کیونکر لڑیں گے بیکس و مظلوم و تشنہ کام
یاں سیکڑوں کمائیں ہیں فوج امیر میں
دو دو گریں گے خاک پہ ایک ایک تیر میں

یہ سب غلط سنا تھا کہ ہے لشکر کثیر
کچھ نوجواں میں افضل ہیں کچھ اور کچھ ہیں پیر
ہیں ان میں سات آٹھ تو لڑکے کئی صغیر
پس جائیں گے وہ ٹاپوں سے ہنگام دار و گیر
کیا چھوٹے چھوٹے ہاتھوں کی طاقت دکھائیں گے
ان سے تو نیچے بھی سنبھالے نہ جائیں گے

کیا جانے دل میں سوچے تھے کیا شاہ کربلا
مقتل میں کھینچ کر انہیں لے آئی ہے قضا
لشکر تو بہ قلیل اور اس فوج سے دغا
عمریں ہیں چھوٹی چھوٹی بھلا وہ لڑیں گے کیا
کچھ آزمودہ کار نہیں کچھ مُسن نہیں
ان کے ابھی تو گھر سے نکلنے کے دن نہیں

ہم شکل مصطفے کو تو اٹھارواں ہے سال
تیرہ برس کا ہے ابھی شبیر کا نونہال
نو دس برس کے ہو ئیں گے زینب کے دونوں لال
ہاں ایک جواں ہے حضرت عباس خوش خصال
چھوٹے ہیں اور سب کوئی ان میں جواں نہیں
خط اک طرف مسیں بھی کسی کی عیاں نہیں

سنتا ہوں میں نہیں دو پسر شاہ نام دار
بیمار ان میں ایک ہے اور ایک شیر خوار
زینبؑ کے دو ہیں تین حسن کے ہیں گل عذار
دس میں عقیل و مسلم و حیدر کے یادگار
زہراؑ کے جان و دل میں محمد کے پیارے ہیں
یہ سترہ تو چاند ہیں باقی ستارے ہیں

بتیسؑ سب سوار شہ دیں کے پاس ہیں
اب رہ گئے پیارے سو دو کم پچاس ہیں
آفت میں مبتلا ہیں گر با حواس ہیں
غازی ہیں سر فروش ہیں اور حق شناس ہیں
کھانے کا ہے خیال نہ پانی کی فکر ہے
سجدے ہیں اور دعائیں ہیں اور جن کا ذکر ہے

بولا وہ تب کہ ہوں گے جواں ہاں کے کے ہزار
خولی نے کی یہ عرض یہ ممکن نہیں شمار
ہیں تین چار کوس کے گردے میں سب سوار
اک اک جواں ہے رستم میدان کار زار
کیا کوئی لڑ سکے گا قیامت کی فوج ہے
لشکر کی ہیں صفیں کہ سمندر کی موج ہے

پیدل ہیں اک طرف تو رسانے ہیں اک طرف
وہ خنجر ہیں ایک سمت تو بھالے ہیں اک طرف
جاں باز ہاتھ قبضوں پہ ڈالے ہیں اک طرف
اور دس ہزار برچھیوں والے میں اک طرف
سب لوگ فکر قتل شہنشاہ دیں میں ہیں
کھینچے ہوئے کمانوں کو سرکش مکیں میں ہیں

ہاتھوں میں پہلوانوں کے ہیں گرز گاؤ سر
ضربت سے جن کے ٹوٹتی ہے کوہ کمر
ہر جا بچھی ہوئی ہیں کمندیں ادھر ادھر
کالی گھٹا سی چھائی ہے ڈھالوں کی نہر پر
سب لوگ جا بہ جا پئے قتل دستیز ہیں
تیغیں بھی ہیں اوپی ہوئی خنجر بھی تیز ہیں

بھالا ہلا کے کوئی یہ کہتا ہے بار بار
نوک اس کی سینہ علی اکبرؑ کے ہوگی پار
کہتا ہے کس غرور سے اک شام کا سوار
آئے تو رن میں حضرت شبیر کا یادگار
اب کوئی دم میں گھر کی حسنؑ کے صفائی ہے
تلوار آج زہر میں میں نے بجھائی ہے

تیغا اٹھا کے کوئی یہ کہتا ہے بد مزاج
قیمت ہے اس کا شام کا اور روم کا خراج
دریا پہ اُن کو لائے تو پانی کی احتیاج
عباس نامدار کے کاٹوں گا ہاتھ آج
جب دولت علی کو قضا لوٹ جائے گی
فرزند فاطمہ کی کمر ٹوٹ جائے گی

کہتا ہے کوئی تیر کو چلے میں جوڑ کے
گزرے گا یہ گلا علی اصغرؑ کا توڑ کے
سوئیں گے جب زمین پر جھولے کو چھوڑ کے
دونوں کڑے اتاروں گا پہونچے مڑوڑ کے
اصغرؑ کا طوق اپنے پسر کو پھناؤں گا
سوغات کربلا سے یہی لے کے جاؤں گا

سنتا تھا میں کہ کہتا تھا اک شخص برملا
گھوڑے سے جب گریں گے شہنشاہ کربلا
جو فاطمہ کے دودھ کی دھاروں سے ہے پلا
چھاتی پہ چڑھ کے کاٹوں گا اس شاہ کا گلا
وارث نہ کوئی ہوئے گا سید کی لاش کا
لوٹوں گا سب عباس تن پاش پاش کا

کوفے کے لوگ کرتے ہیں آپس میں یہ سخن
اب بعد فتح بازوئے زینب ہے اور رسن
سر پر روانہ ہوگی کہ بھائی کودے کفن
خیمہ جلا کے لوٹیں گے اسباب پنج تن
ہے آرزو کہ دولت آل عبا ملے
دیکھیں کسے علیؑ کی بہو کی ردا ملے

بولا خبر یہ سن کے وہ بانی ظلم و جور
کل تک ابھی تو شام سے آئے گی فوج اور
حاکم ہیں آج زیر خاک ہے ہمارا دور
سر کاٹ لیں گے صلح کا ہوگا اگر نہ طور
فرصت اب ایک دم کی نہ ہاں دو حسینؑ کو
بیعت اگر کریں تو اماں دو حسینؑ کو

بولا کوئی کہ ہے انہیں بیعت سے اجتناب
مرنے کو راہ حق میں سمجھتے ہیں وہ ثواب
کہنے لگا وہ تیرہ دروں کھا کے پیچ و تاب
ہاں اب خیام شہ میں پہونچنے نہ پائے آب
پیاسوں پہ تیر یاں سے بھی پڑتے ہیں کس طرح
دیکھیں حسینؑ لاکھوں سے لڑتے ہیں کس طرح

یہ کہہ کے اپنے خیمے میں آیا وہ خیرہ سر
یاں غازیوں نے رات عبادت میں کی بسر
ظاہر ہوئی جو رن میں شب قتل کی سحر
پڑھ کر نماز شہ نے کسی جنگ پر کمر
گردوں نشیں سروں کو بہم پیٹنے لگے
بکھرا کے بال اہلِ حرم پیٹنے لگے

زینب تھی بے حواس پریشان سر کے بال
چلاتی تھی دوہائی ہے یا شیر ذوالجلال
روتے تھے دیکھ دیکھ کے حضرت بہن کا حال
غل تھا کہ مرنے جاتا ہے خیرالنسا کا لال
فرما کے الوداع ہر اک سوگوار سے
خیمے سے نکلے شاہ، پیمبر مزار سے

جب صدر زیں پہ دوش نبیؐ کا مکیں چڑھا
خاتم پہ جیسے دُر نجف کا مکیں چڑھا
گویا کہ آسماں پہ خدیو زمیں چڑھا
غل پڑ گیا جہاد پہ ضر عنامِ دیں چڑھا
ایک ایک رخ پہ قدرت حق کا ظہور تھا
لشکر نہ تھا حسینؑ کا دریائے نور تھا

مجرے کو جھک گئے رفقا باندھ کر پرا
حضرت نے سر پہ ہاتھ عجب پیار سے دھرا
ہنسکر نظر عزیزوں کی جانب جو کی ذرا
سب باغ فاطمہ نظر آیا ہرا بھرا
تھے اس طرح جوانوں میں لڑکے ملے ہوئے
ہوں جس طرح سے پھول چمن میں کھلے ہوئے

ہنگام صبح تھی عجب اس باغ پر بہار
جوں غنچہ مسکراتا تھا ایک ایک گلعزار
لٹکے ہوئے تھے چہروں پے گیسوئے بیچ دار
گھوڑے ہوا تو نگہت گل تھے وہ شہ سوار
شملے چھٹے جہاد پہ کمریں کسے ہوئے
خوشبو سے تنکی عطر میں کپڑے بسے ہوئے

قد چھوٹے چھوٹے سرد گلستان اعتدال
شمشاد جن کے سایۂ قامت سے پائمال
چہرے بہ رنگ لالہ شجاعت سے لال لال
رخ صاف صاف جن پہ نمایاں نہ خط نہ خال
کیا دخل نور حسن میں خال سیاہ کو
نقطے کی احتیاج نہیں مہر و ماہ کو

گل دستہ حسینؑ میں اکبر گل بدن
قربان جس کے تن کی نزاکت پہ باسمن
سنبل کو لائے بیچ میں وہ زلف پر شکن
غل تھا کہ تنگ ترکہیں غنچہ سے ہے دہن
مطلب کھلا ہوا ہے خط سبز رنگ کا
بر حاشیہ لکھا ہے اسی متن تنگ کا

تھی گرچہ پیاس سے دل نازک کو بے کلی
لیکن شگفتہ تھا وہ گل گلشن علیؑ
یوں مسکرائے بات شجاعت جب چلی
جیسے کھلی ہوئی ہو گل سرخ کی کلی
خوش بو مہک گئی چمن کائنات میں
بولے تو پھول جھڑنے کے بات بات میں

کیا رو ہلال عید کا ابرو کے سامنے
بیجا ہے ذکر مشک کا گیسو کے سامنے
آئینہ دنگ آئینہ رو کے سامنے
پانی گلاب جسم کی خوش بو کے سامنے
مضمون صفات قد کا قیامت سے لڑ گیا
قامت کے آگے سر و خجالت سے گڑ گیا

عباس نامدار جوانوں میں لاجواب
قد سر و باغ حسن تو رخ مثل آفتاب
حمزہؑ کا زور جعفر طیار کا شباب
شبیرؑ کا خلق شان و شکوه ابو تراب
لڑنے کو فوج کیں سے بہادر تلا ہوا
سر پرنشان دیں کا پھریرا کھلا ہوا

چڑھ چڑھ کے مرکبوں پہ بڑھے جب وہ گلعزار
اس دم فرس پر قبلہ عالم ہونے سوار
مہمیز کی مگر نہ بڑھا واں سے راہوار
حضرت کے منہ کو تکتا تھا پھر پھر کے بار بار
کوہ امم گراں تھا دل دردناک پر
آنکھوں سے اس کے اشک ٹپکتے تھے خاک پر

آزردہ ہو کے اس سے یہ بولے شبہ امم
تو ساتھ اگر نہ دے تو پیادے ہی جائیں ہم
بولا یہ کانپ کانپ کے وہ اسب خوش قدم
قدموں کو میں نہ چھوڑوں گا جب تک ہے دم میں دم
میری طرف حضور نہ رک رک کے دیکھئے
مولا مرے قدم کی طرف جھک کے دیکھیئے

جھک کر جو پشت زیں سے شہ میں نے کی نظر
دیکھا سموں سے لپٹی ہے زینبؑ برہنہ سر
کہتی ہے آنکھ مل کے قدم پر وہ توحہ گر
اے ذوالجناح دختر زہرا پہ رحم کر
پاؤں گی پھر نہ فاطمہ کے نورعین کو
لے جا نہ تو بہن سے چھڑا کر حسینؑ کو

پچھلے سموں پہ رکھے ہے سر دوسری بہن
پکڑے شکار بند کو ہے بیوۂ حسنؑ
رو کے ہے راہ زوجہ عباس صنف شکن
گھونگھٹ دھرے ہے یاں پہ اک رات کی دلہن

گردن سے لپٹی کہتی ہے بانوئے نامدار
صدقے میں تیرے اے مرے آقا کے راہوا ہے
کرتا ہے مجھکو رانڈ محمدؐ کا یادگار
کام آکر ہوں علیؑ کی بہو میں جگر فگار
مر جاؤں گی میں ساتھ جو وارث کا چھٹ گیا
آگے قدم بڑھا تو مرا راج لٹ گیا

اترے قدم رکابوں سے حضرت نکال کر
ہاتھوں سے خود بہن کو اٹھایا سنبھال کر
رو کر کہا ابھی سے نہ زینب یہ حال کر
بولی وہ ہاتھ شاہ کی گردن میں ڈال کر
کچھ زور بے قراری دل سے نہ چل سکا
بھائی میں کیا کروں نہ کلیجہ سنبھل سکا

فرمایا تم کو فاطمہؑ کی روح کی قسم
جاؤ ابھی تو آئیں گے مقتل سے پھر کے ہم
بچوں کو ساتھ مے کے چلے پیٹتے حرم
رستے سے پھر کے بولی یہ زینبؑ بہ چشم نم
تسکیں نہیں مرے دل پر اضطراب کو
گھوڑے پہ تم چڑھو میں سنبھالوں رکاب کو

عباسؑ نے کہا کہ نہیں آپ کا یہ کام
خدمت کے واسطے ابھی حاضر ہے یہ غلام
تنہا ہمارے بعد جو رہ جائیں گے امام
تب تھامیو رکاب شہنشاہ تشنہ کام
حیدرؑ نے دی صدا کہ ادھروں حزیں بھی ہے
زہرا بھی ہے رکاب میں روح الامیں بھی ہے

روتے ہوئے فرس پر چڑھے بادشاہ دیں
تھے پشت زمیں پہ شاہ کہ خانم پہ تھا نگیں
رخسار آفتاب تو مہتاب تھی جبیں
کوسوں فروغ حسن سے روشن ہوئی زمیں
جن کے تنوں میں جان نہ تھی زندہ ہو گئے
ذرے زمیں پہ اخیر تا بندہ ہو گئے

میدان میں جب سواری شاه امم چلی
کس شان سے جلو میں سپاہ حشم چلی
فتح و ظفر ادب سے قدم با قدم چلی
بدلی ہوا ، نسیم ریاض ارم چلی
سرتاج عرش تھا جو مکیں صدر زین پر
قدسی پروں کو فرش کیے تھے زمین پر

جوں جوں قدم بڑھاتا تھا سرور کا خوش خرام
بنتے تھے نقش سم سے زمیں پر مہ تمام
تھا ارض کربلائے معلیٰ کا یہ کلام
گو فرش تھی پہ آب میں ہوئی عرش احتشام
ذروں کا اس زمیں کے فلک پر دماغ تھا
ہر سنگ ریزہ رشک وہ شب چراغ تھا

بچھی تھی ایک نور کی چادر جو دور دور
ہنستا تھا کہکشاں پہ یہ جادے کو تھا غرور
ہنستے تھے روئے مہر پہ ذروں میں تھا یہ نور
ہر سنگ ریزہ کہتا تھا میں ہوں چراغ طور
تھا یہ زمیں کا قول کہ غیر سرشت ہوں
کہتی تھی گرد نگہت باغ بهشت ہوں

وہ صبح اور وہ جلوۂ خورشید خاوری
وہ صاف صاف آئینہ چرخ اخضری
وہ نور اور وہ شان جوانان حیدری
راکب ہر اک ملک تھا تو مرکب ہر اک پری
صدقے سواری شہ گردوں رکاب کے
گو یا ستارے جاتے تھے ساتھ آفتاب کے

پہونچا جو اس حشم سے خدیو جہان دیں
صف باندھ کہ کھڑے ہوئے سب ناصران دیں
کھولا نشان مرتضوی نے نشانِ دیں
غل پڑ گیا کہ آج دو بالا ہے شانِ دیں
قدسی سب اُٹھ کھڑے ہوئے تعظیم کے لیے
طوبیٰ کا سر بھی جھک گیا تسلیم کے لیے

ظاہر میں گر چہ تھے رفقا شاہ کے قلیل
پیش خدا مگر وہ حقیقت میں تھے جلیل
جرأت میں بے نظیر، شجاعت میں بے عدیل
سر گرم جان دینے پہ سب صورت خلیل 
فاقوں میں صبر و شکر سے دل اُن کے سیر تھے
جاں باز تھے جری تھے مجاہد تھے شیر تھے

سر پر عمامے چاند سی پیشانیوں پہ نور
حاضر گلا کٹانے کو سب شاہ کے حضور
لب برگ گل سے سوکھے ہوئے پیاس کا وفور
یکتا ہر اک گرنہ تکبر، نہ کچھ غرور
پیرو امام کے تھے نہ کیوں خوش طریق ہوں
آقا حسینؑ سا ہو تو ایسے رفیق ہوں

ہر دم فروتنی کا لبوں پر کلام تھا
شکر خدا سے ان کی زبانوں کو کام تھا
ایک ایک دل سے عاشق شاہ انام تھا
آنکھوں میں نشۂ ئے حب امام تھا
ہر حال میں وہ لوگ رضا جوئے شاہ تھے
رخ اُن کے مثل قبلہ نما سوے شاہ تھے

ذی جاہ و ذی جلالت و ذی فہم و ذی شعور
شایق ریاض خلد کے مشتاق وصل حور
ہر شخص نشۂ ئے حب علی میں چور
ذکر دعائے نور سے پیشانیوں پہ نور
ذرہ نہ مہر و ماہ میں اور اِن میں فرق تھا
اک اک جوان حسن کے دریا میں غرق تھا

ناگاہ فوج شام میں بجنے لگا دُہل
تیغیں کھنچیں چکھنے لگے برچھیوں کے پھل
کڑ کیں کمانیں آنے لگے ناوک اجل
شیروں کے تیوروں پہ پڑے اس طرح کے بل
تن تن کے ہونٹ چاب کے تھرا کے رہ گئے
تیروں کے زخم شاہ کو دکھلا کے رہ گئے

بولے یہ رنگ دیکھ کے شبیر خوش نہاد
ہاں اے مجاہدو رہ حق میں کرو جہاد
جوں غنچہ کھل گئے وہ جواں ہو کے شاد شاد
سرخی لبوں پہ آگئی پایا گل مراد
بڑھ بڑھ کے پیدلوں نے سواروں سے جنگ کی
ایک ایک تشنہ لب نے ہزاروں سے جنگ کی

جس غول پر جھپٹ کے گئے صورت اسد
بھاگے وہ لوگ چھوڑ کے دشت ستم کی حد
لاکھوں میں اُن کا وار کوئی کر سکا نہ رد
نعرہ ہر ایک ضرب پہ تھا یا علیؑ مدد
دو کرتے تھے وہ مجمع قوم جہول میں
گھوڑوں کو عرض میں تو سواروں کو طول میں

کس کس دلاوری سے وہ خاصان رب لڑے
اس شان سے کبھی نہ عجم نے عرب لڑے
دریا کی سمت رُخ نہ کیا تشنہ لب لڑے
پیاسے تھے تین روز کے لیکن عجب لڑے
بے دست ہو گئے تو یہ جوہر دکھا گئے
لوہے کو مثل شیر درندہ چبا گئے

الحق تھے شیر پیشہ ہیجا وہ صف شکن
مرنے کی یہ خوشی تھی کہ خنداں تھے زخم تن
کھا کھا کے تیر کہتے تھے وہ غیرت چمن
قربان بندہ پروری سرور زمن
غازی ستمگرں سے وغا کر کے مر گئے
حق نمک جو تھا وہ ادا کر کے مر گئے

جب داخل جناں ہوئے وہ خاصگان حق
برہم ہوے نبی کے مرقع کے بھی ورق
فرزند فاطمہ کو نہایت ہوا قلق
صدمے سے ہو گیا رخ انور کا رنگ فق
چمکی جو اُن کی تیغ تو بجلی چمک گئی
شیروں کی آنکھ خوف کے مارے جھپک گئی

لڑکے ہوئے جو معرکہ آراے کار زار
واں کے جواں نہ روک سکے نیمچوں کا وار
پیدل نہ اُن کی ضرب سے بچتا تھا نے سوار
کر دیتے تھے وہ ایک کو دو اور دو کو چار
چھوٹے سے نیمچوں سے ستمگر بہ تنگ تھے
گہ سر پہ گہ کمر پہ کبھی زیر تنگ تھے

لشکر میں اہلِ ظلم کے غل تھا کہ الاماں
دو بجلیاں چمکتی ہیں بھاگے کوئی کہاں
اُن سے کہیں پناہ نہیں زیر آسماں
یہ کس کے شہر ہیں کہ نہیں جن کو خوف جاں
حضرت پکارتے تھے کہ دو دن کے پیاسے ہیں
جس کا پسر ہوں میں یہ اسی کے نواسے ہیں

پاماں کر کے فوج کو جب وہ ہوئے تمام
روشن کیا چراغ حسنؑ نے تب اپنا نام
نکلا جہاد کرنے کو پھر بازوئے امام
ایسا لڑا کہ ڈوب گئی خوں میں فوج شام
روئے امام اس کی جوانی کے واسطے
دریا پہ قتل ہو گیا پانی کے واسطے

رخصت ہوا پدر سے علی اکبر دلیر
لشکر کو سرکشوں کے کیا اس نے دم میں زیر
آخر ہجوم کر کے باظالموں نے گھیر
برچھی جگر پہ چل گئی مارا گیا وہ شیر
صدمے سے حال سبط نبی غیر ہو گیا
تا ظہر سب کا خاتمہ بالخیر ہو گیا

تنہا کھڑے تھے دل کو سنبھائے ہوئے حسینؑ
ہلتا تھا چرخ کہتے تھے جب ہائے نورعین
خیمے کے در پہ بی بیاں کرتی ہیں رو کے بین
چلاتی تھی یہ فاطمہ زهرا بہ شور و شین
صدمے سہوں کیلجے پہ کس کس کے داغ کے
افسوس پھول جھڑ گئے سب میرے باغ کے

راوی نے یہ لکھا ہے کہ اس دم بحال زار
لائے حسینؑ ہاتھوں پہ اک طفل شیر خوار
دن کو ہوا قران مہ و مہر آشکار
مرجھا گیا تھا پیاس سے لیکن وہ گل عزار
تھا فرط عش سے ننہا سا منکا ڈھلا ہوا
باندھے ہوئے تھا مٹھیاں منہ تھا کھلا ہوا

چھوٹا سا ایک بز عمامہ تھا زیب سر
ماتھا جھنڈوے بالوں میں ہالے میں جوں قمر
جٹی بھویں وہ جن پہ تصدق دل پدر
آنکھیں تو نرگی پہ نقاہت زیادہ تر
سایے میں دامن خلف بوتراب کے
رخسار تھے کہ پھول کھلے تھے گلاب کے

پھیلا ہوا وہ آنکھوں میں کاجل ادھر اودھر
خشکیدہ ہونٹ موے شرہ آنسوؤں سے تر
باچھوں سے تھا نمود جسے دودہ کا اثر
ہاتھوں میں نیلے ڈورے تھے ہنیکل تھی سینے پر
ننھے سے دل کو ماں سے بچھڑنے کا درد تھا
رن کی ہوائے گرم سے جسم اس کا سرد تھا

مہکی ہوئی تھی دشت میں گل سے بدن کی بو
ان گورے گورے گالوں میں تھی یا سمن کی جو
شہ سونگھتے تھے دودھ بھرے اس دہن کی بو
گویا لبوں سے آتی تھی نہر عین کی بو
آثار مرگ پھول سے رخ پر نمود تھے
ہچکی لگی ہوئی تھی مسوڑھے کبود تھے

تھے لعل لب نگینہ با قوت احمری
رنگیں ہے جن کے وصف میں باغ سخنوری
غنچہ کا منہ ہے کیا جو کرے اُن سے ہمسری
وہ خار یہ رگ گل بستان حیدریؑ
تھی ناز کی میں اس پہ خزاں مارے پیاس کے
تالو سے لگ گئی تھی زباں مارے پیاس کے

روشن گلا تھا شمع تجلی طور حسن
مثل ستاره سحری تھا وفور حسن
گھیرے ہوے تھا ننھی سی ہنسلی کو نور حسن
ہوتا ہے جس طرح مہ نو سے ظہور حسن
چھیدیں وہی گلا یہ لعینوں کے جی میں تھا
یاں کنٹھ بیٹھ جانے سے جی دھکدھکی میں تھا

کرتا بدن میں آتا تھا اس رنگ سے نظر
پڑتی ہے اوس پھولوں پہ جیسے دم سحر
سینہ تھا صاف صورت آئینہ جلوہ گر
گرمی سے ہو گیا تھا شلوکہ عرق میں تر
چھاتی میں دم بہ دم جو دم اُس کا اٹکتا تھا
گھبرا کے ننھے ہاتھوں کو دے دے ٹپکتا تھا

صدمے سے پیاس کے رخ معصوم تھا جو زرد
حضرت خلک کو دیکھتے تھے بھر کے آہ سرد
ہچکی جب اس کو آتی تھی اٹھتا تھا دل میں درد
آنسو رواں تھے آنکھوں سے رخ پر جمی تھی گرد
پانی کی جستجو تھی شہ خوش صفات کو
تکتے تھے چشم یاس سے نہر فرات کو

جاری یہ لب پہ تھا کہ نہ آیا تجھے حجاب
اے نہر مر گئے مرے بچے بغیر آب
دو دن سے خشک ہے چمنستان بوتراب
محشر میں دے گی ساقی کوثر کو کیا جواب
سیراب سب چرند و پرند اور پیاسے ہم
شکوہ ترا کریں گے رسول خدا سے ہم

یہ کہہ کے شامیوں کو صدا دی بہ چشم تر
کہنا ہے کچھ مجھے عمر سعد ہے کدھر
نکلا یہ سُن کے فوج سے ظالم یہ کروفر
پہنے لباس فاخرہ باندھے ہوئے کمر
خادم تھے ساتھ ہاتھ میں عہدے لیے ہوے
اور ایک شخص چتر کا سایا کیے ہوئے

بولے دکھا کے بچے کو شاہ فلک سریر
مرتا ہے پیاس سے یہ مرا کو دکِ صغیر
پانی ملا ہے کل سے نہ ممکن ہوا ہے شیر
لللہ اس غریب پہ کر رحم اے امیر
مہاں ہے کوئی آن کا ہونٹوں پہ جان ہے
اس کا قصور کیا ہے کہ یہ بے زبان ہے

نالال ہے تجھ سے روح رسول فلک اساس
اتنا بھی دل نہ سخت کراے نا خدا شناس
موجود ہیں صراحیاں پانی کی تیرے پاس
ایک گھونٹ دے اسے کہ ہے سولہ پہر کی پیاس
بچے پہ ظلم صاحب ایمان سے دور ہے
چھوٹے سے مہمان کی خاطر ضرور ہے

برپا ہے اہل بیت محمد میں شور و شین
در پر پھوپھی بلکتی ہے ماں کر رہی ہے بین
آنکھیں پھراے دیتا ہے اب تو یہ نورعین
لایا ہے اس عطش میں ترے پاس اب حسینؑ
تجھکو قسم ہے روح رسالت مآب کی
ٹپکا دے اس کے حلق میں ایک بوند آب کی

یہ کہہ کے چپ ہوے جو شہنشاہ بحر و بر
دل دشمنوں کے ہل گئے تھرا گئے جگر
رویا جھکا کے سر پسر سعد خیرہ سر
فولاد موم ہو ہو گیا اللہ رے، اثر
مضطر تمام فوج کے پیرو جواں ہوئے
آنکھوں سے مرکبون کی بھی آنسو دان ہوئے

بولے بہ ابن سعد سے سردار فوج شام
واللہ اے امیر یہ ہے رحم کا مقام
دیتے ہیں اُس کو آب جو کافر ہو تشنہ کام
یہ بیکس و غریب تو سید ہے اور امام
کچھ شرم بھی ہے شرط مسلمان کے واسطے
دے حکم آب اصغرؑ ناداں کے واسطے

تب ابن سعد کرنے لگا شمر سے کلام
اصغرؑ کو خود پلا دے تو پانی کا ایک جام
کہنے لگا بگڑ کے یہ وہ نطفہ حرام
ہم کو نہیں ہے تاب عناب امیر شام
پیاسا کریں گے ذبح ہم اس نونہال کو
پانی نہ دیں گے بانوئے بیکس کے لال کو

یہ کہہ کے ابن سعد کے کچھ کان میں کہا
حضرت کے سامنے سے ہٹا تب وہ بے حیا
آنسو بہا کے کہنے لگے شاہ کربلا
سمجھا میں تیرے مکر کو اے بانی جفا
خیر اب کچھ آرزو نہیں اس آب زشت کی
لہرا رہی ہیں سامنے نہریں بہشت کی

فرما کے یہ حسینؑ چلے سوئے خیمہ گاہ
گھوڑے بڑھا بڑھا کے ہوئی فوج سد راہ
تہنا کماں کشوں میں گھرا فاطمہ کا ماہ
جھپٹے ادھر اُدھر پہ نہ پائی کہیں پناہ
چھایا ستم کا ابر شہ نامدار پر
تیروں کا مینھ برسنے لگا شیر خوار پر

آئے جو ہر طرف سے شہ بحر و بر پہ تیر
تلوار سے قلم کے روکے سپر پہ تیر
غل تھا چلیں حسینؑ کے لخت جگر پہ تیر
آنے دیا نہ شاہ نے لیکن پسر پہ تیر
آنسو رواں تھے آنکھوں سے بچے کے حال پر
مثلِ کماں جھکے ہوئے تھے اپنے لال پر

پیہم پکارتے تھے شہ آسماں جناب
یہ کیا خطا ہے روح نبی سے کرو حجاب
نہ پھیرتے تھے سب کوئی دیتا نہ تھا جواب
نکلا پرے سے حرملہؐ خانماں خراب
جلدی کماں میں جوڑ کے سرکش نے تیر کو
تاکا نگاہ قہر سے حلق صغیر کو

کتنا بچایا شہ نے اجل سے نہ بس چلا
کڑکی ادھر کمان ادھر چھد گیا گلا
آنسو بھر آئے آنکھوں میں منکا جو ہیں ڈھلا
آنکھوں سے شہ نے آنکھیں ملیں منہ سے منہ ملا
جو حسرتیں تھیں دل میں قضا نے نکال دیں
ننھی کی باہیں باپ کی گردن میں ڈال دیں

اک آہ کر کے غش ہوئے سلطان بحر و بر
سینے میں فرط غم سے لہو ہو گیا جگر
رونے لگے صغیر کی صورت کو دیکھ کر
منہ رکھدیا کھلے ہوے منہ پر بہ چشم تر
چوما گلا چھدا ہوا اس نو نہال کا
ملنے لگے جبیں پہ لہو اپنے لال کا

کھینچا جو شہ نے تیر تو بچہ دہل گیا
خون جوش کھا کے زخم گلو سے ابل گیا
مردہ ہوے حیات کا نقشہ بدل گیا
ہچکی کے ساتھ ہونٹھ کھلے دم نکل گیا
حضرت نے سر کو پیٹ کے اس طرح آہ کی
تڑپی لحد میں روح رسالت پناہ کی

اے اہل بزم پینے رونے کی ہے یہ جا
اولاد والو ہے یہ دم نالہ و بکا
کیا شاہ دیں پہ ظلم ہوے وامصیبتا
گودی میں مر گیا چھ مہینے کا دل ربا
پھٹ جائے کیوں جگر نہ شہ خوش خصال کا
ماتم اُدھر جواں کا ادھر خورد سال کا

غصے سے حر ملا سے کہا یوں پکار کر
نازاں ہے تیر حلق پہ بچے کے مار کر
مجھ سے نکل کے جنگ اب اے نابکار کر
آتا ہوں ننھی لاش لحد میں اتار کر
سینے پہ میرے تیر لگاتا تو غم نہ تھا
بچہ مرا یہ ناقۂ صالح سے کم نہ تھا

یہ کہہ کے رو رہے تھے شمشاه بحر و بر
 ناگہ پکاری ڈیوڑھی سے فضہ بہ چشم تر
یا شاہ اب نکلتی ہے بانوؑ برہنہ سر
اصغرؑ جو دور ہے ہوں تو لے آئیے ادھر
بہنیں ہیں بے قرار پھوپھی نے حواس ہے
مادر کی گود خالی ہے جھولا اداس ہے

چلائے منہ پھرا کے شہنشاہ مشرقین
اصغرؑ تو کوچ کر گئے لائے کسے حسینؑ
فضہ یہ شہر بانو سے کہدے بہ شور و شین
گھر میں بس آب نہ آئے گا زہرا کا نورعین
جن کی تمہیں طلب ہے وہ سوئے جناں گئے
جاتے ہیں ہم بھی اب وہیں اصغر جہاں گئے

یہ کہہ کے ذوالفقار سے کھو دی وہیں زمیں
ہاتھوں سے کی سپرد لحد لاش نازنیں
تربت پہ منہ کو رکھ کے پکارے یہ شاہ دیں
اب سوؤ خوب چین سے اے میرے مہ جبیں
تم یہ نہ جانیو کہ ہمیں چھوڑے جاتے ہیں
ہم بھی تمہارے پاس کوئی دم میں آتے ہیں

یہ کہہ کے اٹھے واں سے بہ حسرت امام پاک
رخسار پر لکھی تھی مزار پسر کی خاک
بازو سے خوں رواں تھا گریباں تھا چاک چاک
اعدا پہ کی نظر صفت شیر خشم ناک
دل دشمنوں کے خنجر ابرو سے کٹ گئے
الٹی جو آستیں تو پرے سب الٹ گئے

نعرہ کیا تو رعد نے گردوں پہ کی فغاں
کھینچی جو تیغ برق پکاری کہ الاماں
اٹھا جو ہاتھ کانپ گیا شیر آسماں
گردش جو دی تو سب تہ و بالا ہوا جہاں
طبقے زمین کے روح امیں کے پروں پہ تھے
یاں سر پڑے تھے خاک پہ اور تن سروں پہ تھے

جس صف پہ کوندھ کر وہ گری سر اڑا دیے
بازو کمان کشوں کے برابر اڑا دیے
پھل برچھیوں کے مثل گل تر اڑا دیے
جو مرغ تیر اُدھر سے اڑا پر اُڑا دیے
جان سرکشوں کی جانب تک عدم چلی
ایسی ہوا بھی گلشن عالم میں کم چلی

شمشیر شہ کے وصف میں لکھتا ہوں چند بند
جوہر شناس بھی یہ کریں گے پسند بند
نیزے کا جس نے باندھا بڑھا کہ سمند بند
کاٹا علی کی تیغ نے گرتے ہی بند بند
کیا ضرب تھی کہ فتح کا دروازہ کھل گیا
اجزائے جسم نحس کا شیرازہ کھل گیا

بجلی سی کوند کر صف اعدا پر جب گری
ہر سمت غل ہوا کہ وہ برق غضب گری
بے دم تھا جس پہ تیغ شہ تشنہ لب گری
کھلتا نہ تھا کب اُٹھ گئی اور سر پہ کب گری
چل پھر سے اس کی فوج ستم درد ناک تھی
گردوں پہ تھی کبھی تو کبھی زیر خاک تھی

دو لاکھ پر وہ تنغ برستی چلی گئی
ناگن کی طرح فوج کو ڈستی چلی گئی
بجلی سی دونوں باگوں پہ کستی چلی گئی
دم میں جلا کے خرمن ہستی چلی گئی
زخموں کو اُس نے آتش سوزاں بنا دیا
ہر نخل قد کو سر و چراغاں بنا دیا

اس تیغ کی برش سے زبردست زیر تھے
روباہ بن گئے تھے وہ دل جن کے شیر تھے
گوشوں میں چھپتے پھرتے تھے جتنے دلیر تھے
تودے تھے سرکشوں کے کمانوں کے ڈھیر تھے
غل تھا کہ اے نبی کے نواسے پناہ دے
اے دو شبانہ روز کے پیاسے پناہ دے

آئی ندائے کے غیب کہ اے ابن مرتضا
معنی یہی ہیں جنگ کے شاباش مرحبا
کس کا یہ منہ ہے تجھ سے کوئی کو سکے دغا
وعدے پہ بچپنے کے مناسب ہے اب وفا
ہم منتقم ہیں ان سے نہ تو انتقام لے
اے صابروں کے فخر بس اب ہاتھ تھام لے

آواز غیب سنتے ہی تھرا گئے امام
کی ذوالفقار میان میں اور روک لی لگام
گردن پھرا کے منہ کو لگا تکنے خوش خرام
فرمایا تجھ سے ہوتا ہے رخصت یہ تشنہ کام
رک جا کہ خاتمہ ہوا جنگ و جدال کا
اب سر چڑھے گا نیزے پہ زہرا کے لال کا

ناگاہ تشنہ لب پہ چلے برچھیوں کے وار
اک جسم نازنیں پہ چلے تیر دس ہزار
تیغوں سے ہاتھ کٹ گئے سر ہو گیا فگار
تیورا گیا وہ فاطمہ زہرا کا گلعزار
کھائی ناں جو غش میں دلِ دردناک پر
کرسی نشین عرش گرا فرش خاک پر

پہونچی جو ضرب پھٹ گئے زخم تھا حسینؑ
سب خاک و خوں میں بھر گیا پیراہیں حسینؑ
سر خاک پر پٹکنے لگا تو سن حسینؑ
سجدے کو سوئے قبلہ جھکی گردن حسینؑ
اعدا نے کائنات کا دفتر الٹ دیا
تیروں سے لاش شہ کو زمیں پر الٹ دیا

بولا یہ فوج سے عمر سعد رو سیاه
ریتی پہ آپ تو غش ہے محمدؐ کا رشک ماہ
نکلے کہیں نہ خیمے سے زینبؑ با اشک و آه
ہاں کاٹ کو سر پسر ضیغم الٓہ
راحت کا بعد فتح سر انجام کیجیو
زہرؑا کے گھر کو لوٹ کے آرام کیجیو

خولی علم کیے ہوئے شمشیر کی بڑھا
بڑھتے ہی اس کے اپنے پرے سے حصیں بڑھا
خنجر کمر سے کھینچ کے شمر لعیں بڑھا
شہ کی طرف چڑھائے ہوئے آسیتں بڑھا
زینبؑ نے دی دُہائی تو منہ کو پھرا لیا
زانو سے شہ کا سینۂ زخمی دبا لیا

پھیر اگلوئے خشک پہ خجر جو ایک بار
آثار صبح حشر ہوئے رن میں آشکار
شہ رگ پہ جب پہونچ گئی تیغ ستم کی دھار
چلائے ہاتھ اٹھا کے امام فلک وقار
بیکس ہوں تشنہ کام ہوں تیغوں سے چور ہوں
یا رب گواہ رہیو کہ میں بے قصور ہوں

یا رب بحق گوہر دندان مصطفا
یا رب بحق خون سر شاہ مرتضا
يا رب بحق حرمتِ زہرا و مجتبا
کچھ اور مانگتا نہیں اصغر کا خوں بہا
ہے تجھ سے التجا یہی مجھے دل ملول کی
امت کو بخش دے مرے نانا رسول کی

یہ کہتے تھے کہ حلق سے خنجر گزر گیا
خورشید آسمان شرف خوں میں بھر گیا
دنیا سے بادشاہ امم کوچ کر گیا
چلائی فاطمہؑ کہ مرا شیر مر گیا
برپا ہو جب یہ حشر تو کیا دل کو کل پڑے
باہر سب اہل بیت محمدؐ نکل پڑے

زینب نے خیمہ گاہ سے باہر جو کی نظر
دیکھا اک آفتاب کو نیزے پہ جلوہ گر
لڑکی جو ساتھ تھی وہ پکاری بہ چشم تر
میں لٹ گئی پھوپھی مرے بابا گئے کدہر
شہ ذبح ہوگئے نہ کسی کو خبر ہوئی
ہے ہے ذری سی عمر میں میں بے پدر ہوئی

بنت علیؑ کی آنکھوں میں عالم ہوا سیاہ
ہاتھوں سے دل پکڑ کے کہا وا محمد اہ
منہ پیٹ کے زمیں پہ گری پھر با شک و آہ
چلائی ہائے خانہ زہرا ہوا تباہ
ہم سب کے چین اب تہ افلاک اٹھ گئے
ہے ہے جہان سے پنجتن پاک اُٹھ گئے

ہے ہے شہید خنجر ظلم و جفا حسینؑ
ہے ہے گلو بریدہ راہ خدا حسینؑ
ہے ہے غریب و بیکس و بے آشنا حسینؑ
ہے ہے ذیبح ماریۂ و بے نوا حسینؑ
ہے ہے لہو بھری ہوئی کہ زلفیں لٹکتی ہیں
ہے ہے رگوں سے خون کی بوندیں ٹپکتی ہیں

ٹوٹا بلا کے گھرسے محمدؐ کی آل کو
پیاسا کیا شہید شہ خوش خصال کو
ہے ہے دیا کفن بھی نہ زہرا کے لال کو
لوگو خبر کرو اسد ذوالجلال کو
دیکھیں بغور زخم تن پاش پاش کے
ٹکڑے اٹھائیں آن کے بیٹے کی لاش کے

بس اے انیسؔ حشر ہے مجلس میں خموش
سر پیٹتے ہیں عاشق سرور بصد خروش
ہے ماتم حسینؑ کا بزم عزا میں جوش
کیا مرثیہ پڑھا کہ کسی میں نہیں ہے ہوش
فرما رہے ہیں شیر خدا مرحبا تجھے
دیتی ہے روح فاطمہ زہرا دعا تجھے
