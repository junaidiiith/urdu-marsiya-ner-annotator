جلد پنجم
مرثیہ میر انیس

۱
جب صبح شب قتل نمایان ہوئی رن مین
پھولا گل خورشید شہادت کے چمن مین
اک عید ہوئی لشکر سلطان زمن مین
کھائی جو ہوا صبح کی  جان آگئی تن مین
تابندہ رخ نیراعظم نظیر آیا
جب آنکھ کھلی اور ہی عالم نظر آیا
۲
چمکانے اگلا رنگ شفق لالۂ کہسار
پھولون کی مہک دشت سے آنے لگی یکبار
یکرنگ ہوے جوش لطافت سے گل و خار
تھا جادۂ صحرا کہ جواب خطِ گلزار
تھی باد بہاری کہ نسیم سحری تھی
جُھولی نگہہ شوق کی پھولون سے بھری تھی
۳
چھپنے لگے ذرون کی چمک دیکھ کر تارے
فق ہو گیا مہتاب کا مُنھ شرم کے مارے
غنچے ہوے گل پیرہن تنگ اوتارے
سنبل نے بھی اولجھے ہوے بال اپنے سنوارے
کی ابر کرم نے نہ کمی لطف و کرم مین
کانٹون کے تن زار ہرے ہوگئے دم مین
۴
سرسبزیٔ تقدیر پر صحرا کو ہوا ناز
مثل قد محبوب ہوے نخل سرافراز
سبزی کی تراوت نے کیا رنگ جو آغاز
مین کان ملاحت ہون یہ دی خاک نے آواز
ہر چار طرف شور تھے حسن نمکین کے
افلاک بھی دھانی ہوے پرتو سے زمین کے
۵
تھا فیض طراوت سے جہان خورم و سرسر
تھے زرد شگوفے روش غنچۂ تر سبز
دشت و ....... پر خار و خس و راہ گذر سبز
وہ کونسی شے تھی جو نہ تھی پیش نظر سبز
افزائش جوہر تھے عیان حسن اثر تھے
فیروزے کے پتے تھے جواہر کے شجر تھے
۶
اک سو گُلِ خود رو سے بہار چمنستان
اک سمت ہرا سبزۂ نورس سے بیابان
دستے کہین بزگس کے کہین تختۂ ریحان
نازان کہین طاؤس کہین کبک خزان
قمری کی وہ کوکو وہ عنادل کا چہکنا
کلیون کا نسیم سحری سے وہ چٹکنا
۷
تھا رشک دِہ آب گہر نہر کا پانی
وہ ضودہ صفائی وہ لطافت وہ روانی
ظاہر تھا حبابون سے کہ ہے جوش جوانی
ہر موج تھی سرمایۂ قدرت کی نشانی
مقتل تھا قرین اوس سے وہ مقتل سے قرین تھی
یہ چشمۂ کوثر تھا وہ جنت کی زمین تھی
۸
سبزہ تھا خشک وقت سہانا تھا ہوا سرد
وہ گھاٹ وہ دلچسپ ترائی وہ فضا سرد
جان بخش وہ منزل تھی فرح بخش وہ جا سرد
ہم پہلوے فردوس برین ہوش ربا سرد
کلفت کا کدورت کا نہ تھا نام کہین پر
مِنھ نور کا برسا تھا کہ شبنم تھی زمین پر
۹
مرغان نواسنج کا نغمہ تھا یہ ہر بار
بیدار ہو بیدار ہو بیدار ہو بیدار
آخر ہوئی شب صبح کے ظاہر ہوے آثار
ہون محو نماز سحری مردم دیندار
........ ہے فلک یا زمین قدسی نگران ہین
طائر چمن قدس کے مشتاق اذان ہین
۱۰
وہ حسن سحر وہ شرف خسروِ خاور
وہ نور کا تڑکا وہ کمر بندیٔ لشکر
تسبیح بکف سورۂ و الفجر زبان پر
مستِ مے عرفان وہ جوانانِ دلاور 
تائید خدا پر نظر فوج خدا تھی
تکبیر کے نعرے تھے تشہد کی صدا تھی
۱۱
مِل مِل کے گلے کہتے تھے انصار و مہاجر
المنّتہ للہ شب فرقت ہوئی آخر
دن وصل کا آیا گئی متابیٔ خاطر
اب آج پہونچ جائینگے منزل پہ مسافر
جاگے ہوے راتون کے ہین آرام کرینگے
اس رات کی فردوس مین ہم شام کرینگے
۱۲
اس صبح شہادت کے شرف کیا کوئی جانے
یہ روز دل افروز دکھایا ہے خدا نے
صد شکر عجب فضل کیا رب علا نے
پائے اثر صدق غریبون کی دعا نے
بس رہ چکے دنیا کے غم و رنج و الم مین
آسان ہوئی جاتی ہے یہ مشکل کوئی دم مین
۱۳
والفجر سے ترجیھح ہے گویا اسی دن کی
کھاتا ہے قسم خالق یکتا اسی دن کی
حسرت اسی دن کی تھی تمنا اسی دن کی
لیلیِٰ شبِ قدر ہے شیدا اسی دن کی
جانباز شہادت کے صلے ڈھونڈ رہے ہین
دل تیرون کو تیغون کو گلے ڈھونڈ رہے ہین
۱۴
حضرت سے رضا جنگ کی پائین کہین جلدی
گلگون ہون کفن خون مین نہائین کہین جلدی
حورون سے ملین خلد مین جائین کہین جلدی
ہو عید جو قربان ہون شاہ دوجہان پر
تلوار ہو شہرت پہ مُناجات زبان پر
۱۵
حق شہ کی رفاقت کا ادا ہو تو مزا ہے
یہ وقت فضیلت نہ قضا ہو تو مزا ہے
طے مرحلۂ صبر و رضا ہو تو مزا ہے
دل شیر دم خوف و رجا ہو تو مزا ہے
جوہر سپہ شام کو ہمت کر دکھائین
آقا کے پسینے پہ لہوا اپنا گرائین
۱۶
ہاتف کی ندا ہے کہ خوشابخت زہے جاہ
کیا صاحب ہمت ہین یہ مردانِ حق آگاہ
تکلیف کا ایذا کا ذرا دھیان نہین واہ
کہتے ہین اسے شوق بڑے قصد ہین واللہ
یہ گوہر خوش آب ہین دریاے وفا کے
شپیر کے معشوق ہین عاشق ہین خدا کے
۱۷
یہان محو تھے اس ذکر سے یہ عاشق یزدان
وہان عترت اطہار مین تھا حشر کا سامان
نالان تھی کوئی .......... کوئی گربان
تھے آنسوؤن کے تار بندھے بال پریشان
۱۸
زینب کو جو ہین صبح کی جھلکی نظر آئی
سینے مین جگر شق ہوا اور آنکھ بھر آئی
یہ کہتی ہوئی صحن مین وہ نوحہ کر آئی
جی چھپتا تھا جس سے وہ بلا جان پر آئی
دھڑکون مین شب قتل بسر ہوگئی ہے ہے
جھپکی نہ پلک بھی کہ سحر ہوگئی ہے ہے
۱۹
ماتم کی خبر دیتی ہے یہ صبح شب غم
عالم مین اوداسی سی ہے تصویر کا عالم
کچھ خود بخود اُمنڈا چلا آتا ہے دل اسدم
مچھلی سا تڑپتا ہے جگر سینے میں پیہم
اندھیر ہے رخصت ہے یہ کس رشک قمر کی
فریاد لیے جاتا ہے رونق کوئی گھر کی
۲۰
یہ وقت وہی ہے مجھے اندیشہ تھا جسکا
کیا جلد کٹی رات ہوا قہر یہ کیسا
رن مین دُہل صبح بجاتے نہین اعداد
ہے نوبت قتل پسر حضرت زہرا
دولت مرے ان باپ کی لٹجائیگی ہے ہے
اب آج بہن بھائی سے چھٹ جائیگی ہے ہے
۲۱
یہ کہکے ہاو رنج و الم دلپہ جو طاری
کہنے لگی فضہ سے بصد گریۂ و زاری
شپیرؑ کے خیمہ مین ذرا جا ترے واری
کہنا کہ بہن مرتی ہے اے عاشق باری
حضرت نے تو یہ رات عبادت مین بسر کی
اور زینب غمدیدہ نے رو رو کے سحر کی
۲۲
مضطر ہون مین دم بھر کے لیے آؤ برادر
دل ٹھہرے وہ تدبیر بتا جاؤ برادر
ہے رحم کی جا دیر نہ فرماؤ برادر
جاتی ہے مری جان ترس کھاؤ برادر
اس صبح کے ہونے سے تردد مین پڑی ہون
سر کھولے ہوے صحن مین خیمے کے کھڑی ہون
۲۳
فضہ نے اودھر شہ کو دیا جاکے یہ پیغام
گھبرا کے روٹھے جلد بہن کا جو سنا نام
آیا جو حرم مین وہ چراغ رہ اسلام
پروانہ صفت گرد پھرین زینب ناکام
حالت تھی عجب رنج سے اس زار و حزین کی
لین کانپتے ہاتھون سے بلائین شہہ دین کی
۲۴
روکر کہا اے وارث ذریتِ حیدر
کچھ شام سے قابو مین نہین ہے دل مضطر
ٹوٹا ہے فلک رنج و الم کا مرے سر پر
بسمل کی طرح خاک پہ تڑپتی ہون مین شب بھر
ہر مرتبہ اولجھن تھی غضب فکر غضب تھی
کس ظلم کی یہ شام تھی کس قہر کی شب تھی
۲۵
اور صبح سے تو ہوش نہین ہے تن و سر کا
معلوم نہین حال اس آفت کی سحر کا
دیکھے یہ تڑپنا کوئی مجھ خستہ جگر کا
صدمے سہے ایسے کلیجے سے بشر کا
صورت کوئی راحت کی نظر آئے تو جانون
گر آج کا دن خیر سے کٹ جائے تو جانون
۲۶
ہے ہے مین کہون کیا مجھے اپنا نہین کچھ دھیان
حضرت کی ہر طرف سے ہے مگر دل مرا ترسان
سادات کے ہین خون کے پیاسے یہ مسلمان
آفت کی ہے روداد قیامت کا ہے سامان
پردیس مین گھر دور وطن دور ہے بھائی
اب دیکھیے کیا چرخ کو منظور ہے بھائی
۲۷
جس روز سے اس دشت مین لایا ہے مقدر
قربان گئی چین سے گذرا نہین دم بھر
نرغہ ہے جفا کارون کا گھیرے ہین ستمگر
ہر سمت سے افواج کی آمد ہے برابر
تدبیر گرفتاریٔ آہوے حرم ہے
اِک جان پہ لاکھون کی چڑھائی ہے ستم ہے
۲۸
آتے ہی ترائی پہ ہوئی حجت ۔۔۔۔۔۔۔
کیا بات تھی جس بات پ اولجھے ستم ۔۔۔۔۔۔۔
ناچار نہ رکھا لب دریا سے سروکار
ریتی مین پڑے آکے سہے پیاس کے آزار
نقصان تھا کیا اونکا بگڑنے کی نہ جاتی
منزل کے تھکے ماندون پہ پہلی یہ جفا تھی
۲۹
لکھ لکھ کے باسرار طلب تمکو کیا ہے
ان لوگوں کو اسکا بھی نہین پاس ذرا ہے
مہمانون پہ ہے ظلم غریبون پہ جفا ہے
کس ملت ۔۔۔۔۔۔۔۔۔۔ مین یہ بیداد روا ہے
دشمن ہین دل و جان رسولؐ عربی کے
کیون بھائی یہ کیسے کلمہ گو ہین نبیؐ کے
۳۰
رہ رہ کے یہی سونچتی ہون دیکھئے کیا ہو
بے موت موئی جاتی ہون تشویش ہے ابتو
صدقے گئی سنتی ہون کہ شمر آیا ہے شب کو
کچھ صلح کی تدبیر ہوئی اے شہ خوشخو
کس فکر مین ہر کافر مغرور ہے بھائی
اب کیا پسر سعد کو منظور ہے بھائی
۳۱
نادم ہون کہ سید کا ستانا نہین اچھا
زہرا و پیمبر کا رولانا نہین اچھا
مظلوم کو فریاد مین لانا نہین اچھا
دُکھتا ہو جو دل اوسکا دُکھانا نہین اچھا
ہو خوف اُسے بیکس و مضطر کی فغان سے
ہلتے ہین فلک ۔۔۔۔۔۔ سیدون کے بیان سے
۳۲
ہم آپ مصیبت مین ہین محسوس الم ہین
ہین بے سرو سامان یہ قلق کیا ہمین کم ہین
فاقے سے کئی دن کے ہین آزار و ستم ہین
کھانے کا تو کیا ذکر بہت پیاس کے غم ہین
دولت کی تمنا ہوس نام نہین ہے
دنیا مین ہین دنیا سے مگر کام نہین ہے
۳۳
کیا فائدہ گر ہمسے غریبون کو ستایا
کیا اوسکو ملا ہمنے اگر چین نہ پایا
ہے ہے مجھے اب کا یہ سفر راس نہ آیا
روتے ہین حرم ابر الم دلپہ ہے چھایا
سن سن کے یہ غل جان اوڑی جاتی ہے ہے ہے
جنگل سے بھی رونے کی صدا آتی ہے ہے ہے
۳۴
جاکر مری جانب سے عمر کو کوئی سمجھائے
خالق سے ڈرے قتل سے مظلوم کے باز آئے
دل کچھ تو سنبھل جائے جو بیرحم ترس کھائے
بھائی کو پہاڑون مین بہن لیکے نکلجائے
بے سبط پیمبر مجھے آرام کہان ہے
زینبؑ کی ہے بستی وہین شپیرؑ جہان ہے
۳۵
شہ بولے وہ ایسے نہین ہم جنکے ہین مہمان
اب صلح کہان قتل کا بیکس کے ہے سامان
پیش آئین مروت سے ستمگر ہے کدھر دھیان
یہ لوگ کسی حال مین کرتے نہین احسان
لائی ہے قضا روضۂ احمد سے چُھڑا کے
اب جا نہین سکتے کہین اس دیس مین آکے
۳۶
اے خواہر غمدیدہ تامل کی یہ جا ہے
کچھ غم نہین اسکا کہ مددگار خدا ہے
صدمے سہین غربت کے یہ قسمت مین لکھا ہے
سوچو تو بہن گھر مین ہے کیا قبر مین کیا ہے
تقدیر سے راحت نہ کہین پائینگے زینبؑ
جائیگی اجل ساتھ جدھر جائینگے زینبؑ
۳۷
کیا قافلہ لٹتا نہین منزل پہ پہونچ کر
کیا بس کے اوجڑتا نہین دنیا مین کوئی گھر
کیا خلق مین آفت نہین آتی ہے کسی پر
فرزندون سے مان بھائی سے چُھٹ جاتی ہے خواہر
ہو جاتا ہے اندھیر زمانے مین قضا سے
دیکھا نہین گُل ہوتے چراغون کو ہوا سے
۳۸
مجکو بھی خبر اسکی ہے تمکو بھی خبر ہے
خنجر کے تلے فاطمہ زہرا کا جگر ہے
بالفرض وہی ہو تمھین جس بات کا ڈر ہے
بس صبر کرو صبر اگر حق پہ نظر ہے
ہون لاکھ ستم ورد رہے شکر خدا کا
مٹتا نہین جو وقت معین ہے قضا کا
۳۹
اس ذکر کو موقوف کرو دل کو سنبھالو
امان کی طرح کوہِ الم سر پہ اوٹھالو
امت کو پیمبر کی تم آفت سے بچا لو
جز صبر شکایت کا نہ اک حرف نکالو
ہو حشر بپا دفتر عالم نہ اولٹ جاے
اس ذکر سے رانڈون کا کہین دم نہ اولٹ جاے
۴۰
مظلوم بہن تم ہو غریبون کی عزادار
رانڈون کی ہو سردار یتیمون کی پرستار
جس دن کی خبر دے گئے تھے احمد مختار
اب آج وہی روز ہے اے خواہر غمخوار
بیتاب ہو کیون صبر کی سل چھاتی پہ دھر لو
کبرا کو دلاسا دو سکینہ کی خبر لو
۴۱
زینبؑ نے سُنی جب یہ غم و درد کی تقریر
دل پھٹ گیا صدمے سے کلیجے پہ لگا تیر
سر پیٹ کے چلائی کہ ہے ہے مری تقدیر
جیتی رہی اس دیکھنے ۔۔۔۔۔۔۔۔۔۔ یہ ہمشیر
گر یہ ہے تو پہلے مرا سر تن سے جدا ہو
ہے ہے مرے مان جائے بہن تجھپہ فدا ہو
۴۲
محتاج ہون نادار ہون دولت نہین رکھتی
مایہ نہین رکھتی ہون بضاعت نہین رکھتی
لون نام تصدق یہ حقیقت نہین رکھتی
بگڑی مری بنجائے یہ قسمت نہین رکھتی
دو لال ہین کم سن اونھین کچھ کہہ نہین سکتی
پردل مین ہے وہ درد کہ چپ رہ نہین سکتی
۴۳
تھے عون و محمد بھی قرین سر کو جھکائے
مچلے ہوے مرنے پہ قسم زیست سے کھائے
حسرت یہ دلون مین کہین جلدی اجل آئے
دونون کو ترقی کی خدا شکل دکھائے
مُنھ پھول سے کمھلاے ہوے خشک زبان ہے
کم سن ہین مگر شان بزرگون کی عیان ہے
۴۴
چھوٹے نے کنکھیون سے بڑے بھائی کو دیکھا
کی عرض سُنا آپ نے امان نے کہا کیا
بچپن سے ہمارے اونھین تشویش ہے کیا کیا
سمجھتی نہین کہ نادان ہین کچھ انسے نہوگا
جب قدر گھٹی زیست کا پھر خاک مزا ہے
غیرت سے گلا کاٹ کے مر جانے کی جا ہے
۴۵
پھر جوڑ کے ہاتھون کو کہا دونون نے اکبار
اے والدہ صاحب یہ نہ فرمائے زنہار
ہم وارث جرأت ہین شجاعت کے ہین مختار
کرّارون کے کرّار ہین جرارون کے جرار
ہم نام کے خواہان ہین طلبگار نشان ہین
بچے تو ہین ظاہر مین پہ ہمت مین جوان ہین
۴۶
مامون پہ فدا ہونے کو حاضر ہین یہ خادم
لڑنے مین نہ عاجز ہین نہ قاصر ہین یہ خادم
ہون لاکھ ستم صابر و شاکر ہین یہ خادم
اب زیست سے برخاستہ خاطر ہین یہ خادم
ہو حکم تو قربان ہون سلطان امم پر
سر کاٹ کے رکھدین بھی مامون کے قدم پر
۴۷
کچھ فکر و تردد نہین آہین نہ بھرین آپ
تشویش نہ فرمائین تردد نہ کرین آپ
کچھ غم نہین بچپن سے ہمارے نہ ڈرین آپ
ہان دست کرم سر پہ غلامون کے دھرین آپ
کس کام کے گر آج ہی کام آئے نہ فدوی
ارشاد ہوا کیا جو بجا لائے نہ فدوی
۴۸
بچہ نہین کہتے اوسے جو اہل خرد ہو
ذی فہم ہے جسکو عمل خیر مین کد ہو
وہ کام کرے جسپہ کہ حاسد کو حسد ہو
صدقے ہمین کیجے کہ بلا مامون کی رد ہو
قسمت سے یہ رتبے یہ شرف پائے ہین امان
ہم گھر سے اسی واسطے ساتھ آئے ہین امان
۴۹
اسطرح سے کی عرض جو دونون نے بصد شان
چھاتی سے لگا کر کہا زینب نے مین قربان
بچو تمھین دے اسکی جزا خالق یزدان
بس اے مرے پیارو مین یہی چاہتی تھی ہان
اسرار نہان دم مین عیان کر دیا تمنے
جو دل مین مرے تھا وہ بیان کر دیا تمنے
۵۰
بھائی مرا آفت مین گرفتار ہے پیارو
مظلوم شہادت کا خریدار ہے پیارو
جو شامی و کوفی ہے دل آزار ہے پیارو
سید پہ مرے نرغۂ کفار ہے پیارو
ہنگامۂ محشر ہے ہے پُر آشوب جہان ہے
اس سمت بہتّر ہیں ادھر فوج گران ہے
۵۱
طاعت پسر فاطمہ کی فرض ہے سب پر
ہے اسکا عدو دشمن اللہ پیمبرؐ
اِس قبلۂ حاجات کے احسان ہین سراسر
حامیٔ جہان محسنِ عالم ہے یہ سرور
دیکھو جسے شرمندۂ انعام و عطا ہے
اور تمپہ تو شپیر کا حق سب سے سوا ہے
۵۲
کس ناز و نعم سے تمھین حضرت نے ہے پالا
ہر طرح سے ارمان مراشہ نے نکالا
ایسا کہین ملتا ہے بھلا چاہنے والا
ہے فخر اگر تم ہو نثار رشتہ والا
جو نیک ہین وہ فرض ادا کرتے ہین واری
محسن پہ سبھی جان فدا کرتے ہین واری
۵۳
دیکھو کہے رکھتی ہون رہے نقش یہ دل پر
پہلو سے نہ مامون کے جدا ہو جیودم بھر
مقتل ہو صف جنگ ہو میدان ہو کہ لشکر
سائے کی طرح ساتھ رہین دونون برادر
اک داہنی جانب ہو تو اک بائین طرف ہو
اور بیچ مین لخت جگر شاہ نجف ہو
۵۴
راحت سے نہ مطلب ہے نہ آرام سے واری
رہتی ہے دلیرون کو غرض نام سے واری
آغاز مین ٖغفلت نہ ہو انجام سے واری
ہونا نہ ہراسان سپہ شام سے واری
سر دفتر خیل شہدا ہو جیو پیارو
پہلے تمھین مامون پہ فدا ہو جیو پیارو
۵۵
بولے وہ بہادر کہ نہین حاجت ارشاد
آقا سے غلامون کو محبت ہے خداداد
ہین آپ کے اقبال سے آئین و غلماد
ڈرتے نہین مرنے سے یہ غمدیدہ و ناشاد
نہ جان کی پروا ہے نہ دل کی نہ جگر کی
دم بھرتے ہین اُلفت مین شہ جن و بشر کی
۵۶
مامون پہ ہون صدقے یہی دُھن ہے ہمین ہر وقت
سر دینے مین کیا عذر ہے ہاتھ آئے اگر وقت
سن لیجئے گا آپ بھی آیا وہ اگر وقت
ڈر یہ ہے کہ رخصت مین نہ تاخیر ہو بروقت
امید یہ ہے اذن وغا بھی ہمین ملجائے
حضرت جو کرین کد تو رضا بھی ہمین ملجائے
۵۷
آقا کے عوض جان نمکخوارون کی لئے جا
امان ہمین اللہ وہ ساعت نہ دکھائے
جسوقت وہ معصوم سخن لب پہ یہ لائے
آنسو شہ مظلوم کی آنکھون مین بھر آئے
لپٹا لیا سینہ سے اونھین جوش مین آکے
رونے لگے دونون کو کلیجے سے لگا کے
۵۸
فرمایا یہ حضرت نے رخصت سے نہ گھبراؤ
اسوقت مین مامون کو بہت پیار نہ دلواؤ
زینب نے کہا سر قدم شاہ یہ نھوڑاؤ
کہتے ہین عنایت سے آداب بجا لاؤ
سب مقصد سل مل گئے صدقے مین خدا کے
لو گرد پھرو لخت دل خبر نسا کے
۵۹
رخصت جو ملی ملگ ئے بس خلعت انعام
تسلیم کو خم ہوگئے دونون وہ گل اندام
گویا ہوے خواہر سے امام ذوی الاکرام
ہدیہ ترا مقبول ہوے بیکس و ناکام
زہرا کی ندا آئی رسول انپہ فدا ہین
ہاتف نے صدا دی کہ یہ مقبول خدا ہین
۶۰
مادر سے پھر آہستہ یہ فرزندون نے پوچھا
کہئے علم فوج خدا کسکو ملے گا
کون اُسکا سزاوار ہے اے دختر زہراؑ
کس شخص کا یہ حق ہے یہ کس شخص کا عہدا
کیا آج یہ عہدہ یوہین رہ جائیگا امان
یہ منصب جعفر کسے ہاتھ آئیگا امان
۶۱
یہ سنکے غضبناک ہوئین دختر حیدر
تھرانے لگین غیظ سے بولین یہ لرز کر
گذرو نہ بہت حد سے یہ چرچا نہین بہتر
خاموش ہو خاموش نہ سن لین کہین سرور
اللہ ارادے ہین بڑے عزم پڑے ہین
یہ بھی نہین کچھ خوف کہ شہ سر پہ کھڑے ہین
۶۲
کیا کیا نہین ارمان ہین زہے قدرت غفار
دعویٰ ہین کہ ہین جعفر طیار کے حقدار
معلوم ہے کب اوٹھ گیا دنیا سے وہ جرار
ہاتھ آیا کسے پھر علم احمد مختار
مشہور جہان رتبۂ ارباب ولا ہے
بعد اونکے یہ منصبہ شہ مردان ملا ہے
۶۳
بابا کی جگہ تھی جو دل خیر بشر مین
ٹھہرا نہ کوئی اور پیمبرؐ کی نظر مین
بیمثل تھا وہ حق کا ولی علم و ہنر مین
ہے آج تک اوسدن سے یہ عہدہ اُسی گھر مین
ہر شے کو سدا درد زبان ناد علی ہے
حق یہ ہے کہ یہ ورثہ اولاد علی ہے
۶۴
تصویر یداللہ ہے عباس دلاور
ہمصورت حیدر ہے تو ہم شوکت جعفر
قابل ہے علمداریٔ لشکر کے وہ صفدر
مین جانتی ہون ہے یہی تجویز برادر
جو جسکے ہے لائق وہی حرمت اوسے دی ہے
عادل کی یہ سرکار ہے دربار سخی ہے
۶۵
تم اور اوٹھاتے علم احمد مختار
وہ بات کرو جو کہ ہو بچون کو سزاوار
بے سمجھے ہوے مُنھ سے نکالو نہ خبردار
کیا جانو تم اس رمز کو کیا اسمین ہے اسرار
بیجا نہین ارشاد امام دوجہان ہے
وہ رایت احمدؐ ہے یہ حیدر کا نشان ہے
۶۶
منصب ہے تمھارا شہہ والا کی غلامی
سب رتبون کی ہے بس اسی رتبہ پہ تمامی
ہے طاعت حق طاعت مولاے گرامی
جو تابع فرمان ہے وہ ہے بندۂ نامی
حاصل ہین نظارے چمن خلد برین کے
کیا تم پہ شرف ہے کہ ہو فدیہ شہ دین کے
۶۷
فرزندون کو سمجھاتی تھی یہ زینب مضطر
ناگاہ خبر لائے یہ عباس دلاور
میدان مین جماتا ہے پرے شام کا لشکر
ہے عازم بدعت پسر سعد ستمگر
ناعاقبت اندیش لڑائی پر تُلے ہین
پچھلے سے نشان سپہ شام کھلے ہین
۶۸
حضرت نے کہا لو بہن اللہ نگہبان
تھی جسکی ہمین فکر وہ درپیش ہے سامان
کرتے ہین مبارز طلبی دشمن ایمان
اب دیر کا موقع نہین اے خواہر نالان
عباس سے فرمایا ٹھہر جاؤ برادر
ہم چلتے ہین تم لیکے علم آؤ برادر
۶۹
اوٹھا در دولت کا سرا پردۂ عالی
نکلا حرم خاص سے کونین کا والی
حاضر تھے جو صف بستہ فدائی و مولی
دل باغ ہوے آگئی چہرون پہ بحالی
مصروف ہوے جن و ملک مدح اثنا مین
اک دھوم سلامی کی وہئی ارض و سما مین
۷۰
شیعون کی جماعت مین امام امم آیا
انصار مین سلطان ملائک خدم آیا
پیاسون مین اوٹھا شور کہ ابر کرم آیا
زندہ ہوے مردے تن بے دم مین دم آیا
بولا یہ فلک نور خدا پیش نظر ہے
۔۔۔۔۔۔۔۔۔ ہے خورشید ستارون مین قمر ہے
۷۱
یہان خسرو ایمان سے ہوا حُسن پہ لشکر
وہان فکر علم کرنے لگین زینب مضطر
لکھا ہے کہ ہمراہ دل فاتح خیبر
اک رایت احمد تھا ادراک رایت حیدر
اللہ رے سامان پسر خیر بشر کے
تھے قبضۂ قدرت مین نشان شمس و قمر کے
۷۲
شُہرا علم شیر الٰہی نے جو پایا
تھا اوسکے پھر ہرے پہ رقم فتح کا آیا
دشمن کے لیے قہر تھا اوس نقش کا سایا
پسپا ہوے کفار یہ جب سامنے آیا
چھا جاتی تھی ہیبت سپہ عربدہ جو پر
اک صاعقہ گرتا تھا صف فوج عدو پر
۷۳
تھا فوج مخالف سے الم دلپہ جو طاری
لائی علم پاک وہی بادل زاری
آنکھون سے پھرے کو لگاکر یہ پکاری
اے حیدر صفدر کے نشان مین ترے واری
ہر دل یہ تری جلوہ نمائی کا اثر ہو
اعدا کی شکست اور مرے بھائی کی ظفر ہو
۷۴
نکلا وہ علم لیکے علمدار دلاور
حضرت نے کہا دیکھ کے ہے ثانی جعفر
مشتاق اجل ہے پسر فاتح خیبر
اس رایت پر نور کو لیجاؤ برادر
برخاستہ دنیا سے دل سبط نبی ہے
اب فتح کہان فکر شہادت طلبی ہے
۷۵
گر حلق پہ سو بار پھرے ظلم کا خنجر
پھرنے کا نہین قول سے بس سبط پیمبر
ہونا ہے مجھے آج فدا امت جد پر
نانا کا علم لاؤ کواہی کو برادر
اس برق سے چار آنکھ کرے کسکا یہ دم ہے
بھائی یہ شہنشاہ ولایت کا علم ہے
۷۶
عباس پھرے سُنکے یہ مضمون غم افزا
گھبرا کے یہ زینب نے کہا خیر ہے بھیّا
کون ایسی ضرورت ہے وہ کیا کام ہے ایسا
مین صدقے پھرے اُلٹے ہی پاؤن یہ ہوا کیا
وسواس دیا اور بھی مجھ کشتۂ غم کو
ہے ہے یہ تمھین پھیر کے لانا تھا علم کو
۷۷
بولا وہ جری میری خطا اسمین نہین ہے
اے دختر زہرا یوہین حکم شہہ دین ہے
مولا کو گوارا ستم لشکر کین ہے
مشتاقی جنّت ہے شہادت کا یقین ہے
راضی برضا مالک تسلیم و رضا ہے
اب فکر کا موقع ہے نہ کچھ عرض کی جا ہے
۷۸
یہ کہکے علم گاڑ دیا صحن مین اکبار
کرنے لگے ماتم حرم احمد مختار
چلائی ہر اک کوٹ کے چھاتی بدل زار
ہے ہے یہ چمن لٹتا ہے مٹتی ہے یہ سرکار
اب صلح کے اطوار نہ امید ظفر کی
ہوتی ہے صفائی اسداللہ کے گھر کی
۷۹
سر پیٹ کے زینب نے کہا بیبیو آؤ
اے لوگو ابھی سے صف ماتم کو بچھاؤ
دل کھول کے رونا ہے تو بچون کو بھی لاؤ
کبرا کو سکینہ کو رقیہ کو بلاؤ
مایوس ہوے ابر الم دلپہ گھر آیا
ہے ہے شہ مردان کا نشان رن سے پھر آیا
۸۰
ہے ہے شہہ بیکس کو شہادت ہوئی منظور
ہے ہے ستم ایجاد ہوے قتل یہ مامور
لو صاحبو بیتابیٔ دل سے ہون مین مجبور
سر کھولتی ہے زیر علم زینب رنجور
تازہ فلک بیر نے یہ مجھپہ جفا کی
مین لیتی ہون غربت مین دوہائی ہے خدا کی
۸۱
اوس رایت پر نور کو زینب نے بڑھایا
اور سج کے پیمبر کا علم فوج مین آیا
بھائی کو قریب اپنے شہہ دین نے بلایا
اوس شیر نے عہدہ اسد اللہ کا پایا
ہاتف نے کہا لطف ہے یہ ناموری کا
اقبال دوبالا ہو علمدار جری کا
۸۲
نازان ہوا کاندھے پہ علم رکھ کے وہ ضیغم
نعرہ کیا قربان شہنشاہ دو عالم
ناچیز پہ رہتی ہے نظر لطف کی ہر دم
اس نعمت عظما کا جو ہو شکر وہ ہے کم
محتاج نہین شہہ کی عنایت سے غنی ہون
مین بندۂ احسان امام مدنی ہون
۸۳
جسدم علم پاک پیمبرؐ نظر آیا
اوس اوج سے طوبا بھی نگون سر نظر آیا
اوڑتا جو پھر ہرا وہ ہوا پر نظر آیا
طاؤس جنان کھولے ہوے پر نظر آیا
پرچم نے لیا باج پر وبال ملک سے
خورشید کا مُنھ پھر گیا پنجے کی جھلک سے
۸۴
مرقوم ہوا شقۂ فرمان حسینی
خندان ہوے گلہاے گلستان حسینی
رضوان نے پکارا کہ رہے شان حسینی
ہین سایۂ طوبا مین جوانان حسینی
حق پیش نظر خلد برین زیر قدم ہے
کیا شان ہے کیا فوج ہے کیا اوج علم ہے
۸۵
ممتاز ہوا منصب عالی سے علمدار
اور مستعد جنگ ہوے غازی و جرار
پہنے کفن اک اک نے سجے جنگ کے ہتھیار
پیاسون نے کہا جھوم کے یا حیدر کرار
باندھین کمرین گلشن جنت کے سفر پر
طالع کے ستارے سے ہما پھر گیا سر پر
۸۶
مطلع
عباس نے پایا جو علم فوج خدا کا
اقبال پڑھا لشکر شاہ شہدا کا
ہر شیر دلاور نے کیا قصد وغا کا
پہنا کفن ایک ایک نے بس شوق قضا کا
باندھین کمرین گشن جنت کے سفر پر
طالع کے ستارے سے ہما پھر گیا سر پر
۸۷
ہان اہل نظر دیدۂ انصاف کو کھولین
اور اپنی زبان کوثر و تسنیم سے دھولین
میزان عدالت مین مری نظم کو تولین
سنجیدہ و فہمیدہ سمجھ بوجھ کے بولین
کچھ اور نہین ذکر ہے یہ فوج خدا کا
باتون مین دکھاتا ہون مرقع شہدا کا
۸۸
یہ مدح ہے اونکی جو ہین اللہ کے پیارے
وصف اونکا ہے جو عرش معلی کے ہین تارے
ذکر اونکا ہے بیجان ہوے جو نہر کنارے
اون پھولون کا ہے حال جو مُرجھاے سارے
ہر مصرع نو سرو ہے ہر بیت چمن ہے
الفاظ مین معنی ہین کہ حجلے مین دُلھن ہے
۸۹
کافی ہے تصور سے مبصر جو کرین دھیان
پھر جاتا ہے آنکھون کے تلے پھر وہی سامان
تصویر کی آئینہ سے ہوتی ہے فزون شان
یہ وہ ہے مرقع کہ ہر آئینہ ہے حیران
صورت گر چین دیکھ کے آئینہ خجل ہو
یہ نور کی شکلین ہون اور آئینہ دل ہو
۹۰
مجموعۂ اوصاف ہین یہ صاحب اخلاص
حاصل ہے دو عالم مین ہے ہر اک کو شرف خاص
یون دفتر ایجاد مین چیدہ ہین یہ اشخاص
قرآن مین جسطرح سے ہے سورۂ اخلاص
گلدستۂ ایمان کی طرح رن مین بہم ہین
رتبے مین سوا سب سے مگر سو سے بھی کم ہین
۹۱
رتبے مین ........ فوج ملک ہے یہ جماعت
ہمت ہے فدا انپہ تصدق ہے شجاعت
سب اہل توکل ہین سب ارزباب قناعت
اک فخر سمجھتے ہین یہ آقا کی اطاعت
کہتے ہین جسے حسن عمل کام ہے اُنکا
اوس روز سے کیا آج تلک نام ہے اُنکا
۹۲
قربان شکوہ رفقائے شہ عادل
شیرون کے نہ یہ رعب نہ تیور ہین نہ ۔۔۔۔۔۔۔۔۔
کم سن کئی لڑکے بھی جوانون مین ہین شامل
کوئی مہ نور میمن ہے کوئی مہ کامل
یکسان ہے شرف عمر مین گو چھوٹے بڑے ہین
کس ٹھاٹھ سے قبضونپہ دھرے ہاتھ کھڑے ہین
۹۳
قاسم سا حسین اکبر گلفام سا مہرو
خوش لمحہ و خوش صنعت و خوش خصلت و خوشخو
وہ پھول سا رخ سرو سادہ قامت دلجو
نرگسی آنکھین وہ خط سبزہ وہ گیسو
دو آئینون کا عکس ادھر اور اودھر ہے
اک غیرت خورشید ہے اک رشک قمر ہے
۹۴
ہین پہلوؤن مین بنت یداللہ کے پیارے
تابندہ ہین وہ عرش شرافت کے ستارے
جعفر سے نمودار کے انداز ہین سارے
جُھک جُھک کے ملک کرتے ہین گردون سے نظارے
غل ہے یہ سمان نور کا دیکھا ہے کہین بھی
تارے بھی ہین مہتاب بھی ہے مہر مبین بھی
۹۵
اوس مجمع بیمثل مین ہین پیر و جوان ایک
قالب تو بہتّر ہین مگر جوہر جان ایک
فدا ایک سے عز و شرف و شوکت و شان ایک
دل ایک سخن ایک زبان ایک بیان ایک
ہین شیعۂ اثنا عشری پنجتنی ہین
یہ دانۂ تسبیح امام مدنی ہین
۹۶
مانند علم اوج پہ ہے فوج کا اقبال
جو دوست ہین وہ شاد جو دشمن وہ پامال
ہے سامنے ان شیرون کے رستم صفت زال
ہین سینہ سپر شاہ پہ خدام کے تمثال
سب غنچۂ جنت کی طرح رن مین بہم ہین
گرد اہل ولا بیچ مین سلطان امم ہین
۹۷
پر حیف یہ سامان یہ رونق کوئی دم ہے
کچھ دیر مین تیغون سے یہ گلزار قلم ہے
آغاز سحر مین یہ تجمل یہ حشم ہے
انجام مین افسر ہے نہ لشکر نہ علم ہے
کہتے ہین نواسنج چمن اپنی زبان مین
پھولے تھے یہ گل بہر خزان باغ جہان مین
۹۸
لو مستعد ظلم ہوے ظالم بے پیر
کڑکین جو کمانین تو غریبونپہ چلے تیر
لو قہر ہوا بیکس و بے پر ہوے شپیرؑ
بیجان ہوے دو حصہ رفیق شہ دلگیر
محبوس بلا ابن شہنشاہ عرب ہے
جو لوگ ہین باقی اونھین مرنے کی طلب ہے
۹۹
بعد ایک کے ہے ایک طلبکار شہادت
آقا پہ فدا ہوتے ہین لے لیکے اجازت
دم لینے کی ملتی نہین مظلوم کو مہلت
۔۔۔۔۔۔۔۔۔۔۔۔۔ کسی غازی کو کسی کو کیا رخصت
پیارے پسر فاطمہؑ سے چھوٹ رہے تھے
باغی چمن شیر خدا لوٹ رہے تھے
۱۰۰
غل ہے صف اعدا مین مبارز طلبی کا
لٹتا ہے چمن سبط رسول عربی کا
صدمے سے عجب حال ہے زہرا و نبی کا
ہے دھوپ کڑی اور غلبہ تشنہ لبی کا
آنسو جو رفیقون کی جدائی مین بہے ہین
زینب کے پسر شاہ کا مُنھ دیکھ رہے ہین
۱۰۱
کہتے ہین کہ اللہ ری قسمت کی بُرائی
غیرون نے کیے نام ہمین موت نہ آئی
ابتک نہ کسی طرح رضا شاہ سے پائی
امان یہ کہین گی کہ بڑی دیر لگائی
حضرت کو تردد ہے ہمین فکر اجل ہے
نہ عرض کا موقع نہ سفارش کا محل ہے
۱۰۲
بگڑے ہوے ہین قاسم ذیجاہ کے تیور
ہین چین بجبین غیظ سے عباس دلاور
پہلے ہمین جائین یہ ہے عزم علی اکبر
بھرتے ہین دم سرو اُنھین دیکھ کے سرور
کہتے ہین یہ بیجان ہون گوارا مجھے کب ہے
انمین جو کوئی مرنے کو نکلا تو غضب ہے
۱۰۳
فرماتے ہین پیارو نہ مرے دل کو دُکھاؤ
مجکو جو قلق ہو تو ہو تم رنج نہ کھاؤ
اے لالہ رُخو دھوپ ہے وہان سایہ مین آؤ
لُو چلتی ہے آرام کرو خیمے مین جاؤ
حسرت سے نہ ہر دم رخ شپیرؑ کو دیکھو
پھر جاکے ذرا مادر دلگیر کو دیکھو
۱۰۴
وہ کہتے ہین خیمے مین تو جائینگے نہ فدوی
مُنھ والدہ صاحب کو دکھائینگے نہ فدوی
سر قدمون سے حضرت کے اوٹھائینگے نہ فدوی
آرام بجز قبر کے پائینگے نہ فدوی
کب تھی یہ خبر آہ کہ ناکام رہین گے
امان جو خفا ہونگی تو کیا اونسے کہین گے
۱۰۵
ہین والدہ صاحب تو رضا دے چکین ہمکو
پھر کیا ہے تامل کا سبب اے شہ خوشخو
اعدا کے ستم دیکھ کے دم رُکتا ہے ابتو
انصاف کی جا ہے ہمین کیونکر نہ قلق ہو
کیا کیا نہ دل زار پہ صدمے سہے ابتک
پہلے جنھین مرنا تھا وہ جیتے رہے ابتک
۱۰۶
تھی خیمے کے در پر جو کھڑی زینب مضطر
باتین یہ سنین جب تو پکاری وہ تڑپ کر
مقبول ہو کرتے ہین جو کچھ عرض یہ دلبر
انکار نہ فرمایئے اب یا شہ صفدر
دو جلد انھین رن کی رضا دیر ستم ہے
اے صادق الاقرار دم لطف و کرم ہے
۱۰۷
پیارون کو مرے یا شہہ ذیجاہ نہ روکو
بھائی یہ مسافر ہین سر راہ نہ روکو
اب وقت تامل کا نہین آہ نہ روکو
للہ نہ روکو انھین للہ نہ روکو
سر دیکے کہین جلد شریک شہدا ہون
ارمان مرے نکلین جو یہ حضرت پہ فدا ہون
۱۰۸
روکر شہہ بیکس نے کہا خیر سدھارو
اچھا نہ کڑھو تم بھی رولاؤ ہمین پیارو
لو جام شہادت پیو اے پیاس کے یارو
گھوڑون سے گرو مامون کو مقتل سے پکارو
بچھڑیگا ہر اک شیر مرے دلکو یقین ہے
کس کس کا ابھی داغ مقدر مین نہین ہے
۱۰۹
مرنے کی رضا شاہ دو عالم سے جو پائی
بشاش ہوے جان مین اک جان سی آئی
آداب بجا لائے وہ حضرت کے فدائی
گھوڑون پہ چڑھے شان یداللہ نبھائی
گرمایا جو رہوارون کو رانو مین دبا کے
طاؤس چمن رخش بنے دُم کو اوٹھا کے
۱۱۰
پایا جو اشارہ تو اوڑے اسپ سُبکتاز
پھر پھر کے دکھانے لگے طاؤس کا انداز
وہ ساز ہے قدرت کا وہ ہیکل ہے خدا ساز
ہے چال کہ جادو ہے طرارے ہین کہ اعجاز
دم بھرتے تھے مانند صبا تیز روی کے
گھوڑے بھی وہ پیرو تھے براق نبوی کے
۱۱۱
شیرانہ دلیرانہ چلے رن کو وہ صفدر
نکلے پے لشکر شکنی حمزۂ و جعفر
بولی سپہ شام زہے قدرت داور
طالع ہوئے دو مہر مبین دو مہ انور
حیرت ہے کہ اس عمر مین مشتاق اجل ہین
کس باغ کے یہ پھول ہین کس نخل کے پھل ہیں
۱۱۲
یہ پھول ہین نوبادۂ گلزار تمنا
قد ایک کا ہے سروروان ایک کا طوبا
گفتار سے رفتار سے بھی سحر ہے پیدا
سرتاج وہ موسیٰ کا ہے یہ فخر مسیحا
گل پیرہن و گلبدن و غنچہ دہن ہین
جعفر کے طریقے شہہ مردان کے چلن ہین
۱۱۳
مقبول جو شکلین ہین تو خوش وضع سراپا
دیکھا ہے کسی نے کہین یہ حسن کا نقشا
آئے ہین بہم راہ مین یہ دونون زیبا
تعریف بھی ہو ساتھ ہی تب لطف ہے اسکا
یہ حسن رقم فرض ہے کلک دو زبان پر
تصویر نفاست سے کھنچے صفحۂ جان پر
۱۱۴
نور نظر خواہر شپیرؑ ہین دونون
حقّا صحفِ حسن کی تفسیر ہین دونون
شمس و قمر و مطلع توقیر ہین دونون
سر تابہ قدم حسن کی تصویر ہین دونون
روشن ہے کہ شق القمر اعجاز نبی ہے
دیکھو کہ یہ صورت اُسی نقشے سے ملی ہے
۱۱۵
ہم سلسلۂ کاکل احمدؐ ہین یہ گیسو
شاہد ہے سعادت کہ نہین فرق سرمو
لبریز ہے رگ رگ صفت گلشن دلجو
سنبل مین یہ نکہت ہے نہ یہ مشک مین خوشبو
ان زلفون سے اسرار خدا پیش نظر ہین
گویا شب معراج کے یہ چار پہر ہین
۱۱۶
پیشیانیان ایسی کہ رہے آئینہ حیران
یہان مہر خجل ماہ دو ہفتہ ہے پشیمان
ابرو وہ کشیدہ مہ نو جنپہ ہو قربان
دو مطلع پر نور ہین دو حسن کے دیوان
ان چاند سے چہرون کا جو ہے عکس زمین پر
خورشید چکا چوند ہے وان چرخ برین پر
۱۱۷
آنکھین یہ غزالونکی بھی آنکھون سے ہین پیاری
یہ شیر دلاور ہین نظر کردۂ باری
نرگس نہ کہون آئے جو تشبیہ کی باری
ہے اُسکو خزان انپہ سدا فصل بہاری
سجدے کے لیے مردم دیندار ملے ہین
لو طوف کرو کعبے کے دروازے کھلے ہین
۱۱۸
بینی کے الف خلد کے ہین غنچہ آگین
مصحف مین نشانی ہین چمن مین گل نسرین
ہین رشک دہِ قند مکرر لب شیرین
آگاہ ہین تکرار کی لذت سے ہنربین
دندان ہین نگین خاتم اقبال سخن کے
کوثر کے یہ قطرے ہین یہ موتی ہین عدن کے
۱۱۹
کیا صاحب توقیر یہ نازون کے پلے ہین
کس شوق سے دینے رہ حق مین جلے ہین
گھر حسن گلو سوز کا نازک یہ گلے ہین
اے صل علی نور کے سانچے مین ڈھلے ہین
دونون سے تجلی ہے عیان نور و ضیا کی
یہ گردنین پیدا ہوئین قدرت سے خدا کی
۱۲۰
تیغون مین یہ مامون کے لیئے سینہ سپر ہین
سینے ہین کہ سطح دل ارباب نظر ہین
آئینے صفائی مین ہین طلعت مین قمر ہین
ہین علم سے معمور تو لبریز ہنر ہین
ان سینون سے اظہار ہے عالی نسبی کا
وہ مصحف زہرا یہ صحیفہ ہے نبی کا
۱۲۱
بے مثل ہین یہ صاعد و بازو و برد دوش
دیکھے جو انھین رستم دستان تو اوڑے ہوش
ان ہاتھون کی تعریف مین کیون عقل ہے خاموش
کر فکر سردست طبیعت کو یہ ہے جوش
ہین راست یہ مضمون یہ دعویٰ بھی سندہ ین
اعدا بتاتے ہین کہ یہ چار عدد ہین
۱۲۲
آئے ہین کمر یہ سفر خلد پہ کس کر
مضمون عدم کے نظر آتے ہین برابر
اس راہ مین عاجز ہین سخندان و سخنور
وقت کا معما ہے بھلا حل ہو یہ کیونکر
واقف نہین اس رمز سے جو اہل بصر ہین
کہنے کو ہین دو ایک مگر تار نظر ہین
۱۲۳
قبضے مین انھین پانون کے ثابت قدمی ہے
دُھن فتح کی ہے پیرویٔ تیز دمی ہے
جرأت مین تفاوت نہ شجاعت مین کمی ہے
ہموار رکابین بھی ہین پٹری بھی جمی ہے
نقش کف پا تاج سر مہر مبین ہین
یہ پانؤن ہین یا قائمہ عرش برین ہین
۱۲۴
ہین قامت نوخیز نشان اسد اللہ
چہرون سے نمودار ہے شان اسد اللہ
رگ رگ مین نہان تاب و توان اسد اللہ
میدان مین آئے ہین بسان اسد اللہ
دہشت سے ہین مضطر جو شجاعان زمن ہین
غل ہے یہ جگر بند شہ قلعہ شکن ہین
۱۲۵
پہونچے وہ دلاور جو قریب صف سجا
بس کہتے ہی بس رُک گئے شدیز سُبک پا
چھوٹے کی طرف مُڑکے بڑے بھائی نے دیکھا
ہنسکر کہا کیون بھائی کہو کیا ہے ارادا
جو سونچتے ہو سونچ لو وقفہ کوئی دم ہے
پھر ہم ہین نہ تم ہو نہ بیابان ستم ہے
۱۲۶
ہم کیا ہین مگر نام بزرگون کے بڑے ہین
کھینچی ہے جہان تیغ وہان کھیت پڑے ہین
اقلیم شجاعت مین قدم اپنے گڑے ہین
تنہا جد امجد تو ہزارون سے لڑے ہین
مشہور ہے ثابت قدمی شیر خدا کی
حرف آئیگا جرأت مین اگر مل کے وغا کی
۱۲۷
ہم پہلے ستمگارون پہ جاتے ہین برادر
شان اسد اللہ دکھاتے ہین برادر
لڑ بھڑکے لعینون کو بھگاتے ہین برادر
پامال صفین کرکے پھرتے ہین برادر
کیون ننگ گوارا کرین یہ نام کی جا ہے
تنہا کرین حملے تو لڑائی کا مزا ہے
۱۲۸
بولا وہ دلاور کہ یہی ہمکو ہے منظور
یون لڑیئے کہ جو اپنے گھرانے کا ہے دستور
دو ملکے ہم آورد ہون ہمت سے یہ ہے دور
ایسا نہو آپس مین ہنسین ظالم مقہور
یکرنگ ہین یکدل ہین دو رنگی سے بری ہین
لاکھون کو سمجھتے نہین جو ہم وہ جری ہین
۱۲۹
لازم ہے کہ ہم پہلے دکھائین ہنر جنگ
سب فوج ہو پامال تو سرہنگ رہین دنگ
دم بھر مین ہو مقتل کی زمین خون سے گلرنگ
پیدل ہون پریشان تو اسوار ہون دل ننگ
ہے ولولۂ رزم تمنا سے وغا ہے
گر آپ مرے دل کو بڑھائین تو مزا ہے
۱۳۰
خوردون کو بزرگون کا ہی رہتا ہے سہارا
ہون پشت پہ آپ اور مین ہون معرکہ آرا
رن لاشون سے بھر دون جو ذرا پاؤن اشارا
لی تیغ تو پھر دیکھئے کس کس کو نہ مارا
ہین شیر فگن شیر الٰہی کے نواسے
کیا بات ہے یہ بات ہمین فضل خدا سے
۱۳۱
کی اوسنے یہ تقریر جو تیور کو بدل کر
خوش ہوکے کہا عون دلاور نے کہ بہتر
میدان مین بڑھا چھیڑ کے رہوار وہ صفدر
آغاز رجز تھا کہ پریشان ہوا لشکر
باقی نہ رہے ہوش کسی عربدہ جو مین
نعرہ کیا اور ڈوب گیا فوج عدو مین
۱۳۲
اک غل ہوا روبا ہون مین وہ شیر نر آیا
اے شامیو بھاگو کہ علی کا قمر آیا
ہر وار مین ہنگامۂ محشر نظر آیا
دل بُجھ گئے کفار کے مُنھ کو جگر آیا
جوہر جو کھلے نیمچۂ صاعقہ دم کے
اوڑنے لگے پُرزے تن افواج ستم کے
۱۳۳
سرگرم تک و تاز ہوا اسپ سبک خیر
بجلی تھا کہ رہوار چھلاوہ تھا کہ شبدیز
تھی برق کی ہمراز وہ شمشیر شرر ریز
رو وارد سر انداز و نمودار و دل آویز
جو تاب ہے جوہر کی وہ موتی کی لڑی ہے
قامت مین تو چھوٹی ہے پہ قیمت مین بڑی ہے
۱۳۴
مغفر پہ گری ساتھ ہی وہ سر کو اوڑا کر
کاٹ آئی گلو جوشن و بکتر کو اوڑا کر
ڈھالون کو لیا تیغون کے جوہر کو اوڑا کر
خط کھینچ دیا فوج کے دفتر کو اوڑا کر
چہرے جو کٹے  نام مٹا اہل جفا کا
جس صف پہ چلی کام کیا کلک قضا کا
۱۳۵
کاٹ آئی زبان مُنھ مین کسی اہل ستم کی
گردن کسی خود سر کی سردست قلم کی
جس سمت گئی راہ بتا آئی عدم کی
اس غول پہ چمکی کبھی اُس غول پہ چمکی
کرتی تھی قیامت جو روان ہوتی تھی رک کر
اس اوج پہ ملتی تھی ہر اک شخص سے جُھک کر
۱۳۶
جاتا تھا اگر داہنے بائین کوئی ہٹ کر
ناگن کی طرح اُسپہ لپکتی تھی پلٹ کر
دل ظالمون کے ہوگئے تھے آبلہ کٹ کر
پوشیدہ تھے ڈھالون مین ستمگار سمٹ کر
اور ترے ہوے تھے خوف سے مُنھ فوج عمر کے
خود سرِ دشمن تھے کہ نقطے تھے سپر کے
۱۳۷
ہر بار روان جسم سے جانین نظر آئین
سہمی ہوئی دہشت سے کمانین نظر آئین
نیزون کی نہ طعنین نہ تکانین نظر آئین
ڈانڈین نظر آئین نہ سنانین نظر آئین
کچھ بن پڑا سوفار سے چلے سے نہ زہ سے
جھیلی گئین بکتر سے یہ کڑبان نہ زرہ سے
۱۳۸
دیتا تھا نداعون جری کیون نہ ہو بھائی
کیا کہنا اسے کہتے ہین ساکھے کی لڑائی
برہم ہین پرے ہوگئی ہر صف کی صفائی
ستھراؤ کیا دم مین جدھر باگ اوٹھائی
سر لوٹتے ہین لاش پہ ہے لاش برادر
شاباش ہے شاباش ہے شاباش برادر
۱۳۹
اے شیر مرے ہوش مین فرق آنے نہ پائے
قابو مین کوئی آکے نکلجانے نہ پائے
حربہ کی جگہ فوج ستم پانے نہ پائے
۔۔۔۔۔۔ فوج کا بادل کسی طرح چھانے نہ پائے
ہو نام خدا طاق ہر اک علم و ہنر مین
ہان بھائی رہے ہر ستم ایجاد نظر مین
۱۴۰
ہر مرتبہ لشکر کے نمودارون پہ جاؤ
سن سن صفت تیر کماندارون پہ جاؤ
حیدر کسی طرح غیظ مین کفارون کے پہ جاؤ
پیدل جو ہون مسمار تو اسوارون پہ جاؤ
مہلت نہ کسی بانیٔ بدعت کو ذرا دو
نیزون کو قلم کردو سنانون کو گرا دو
۱۴۱
تعریف کی آواز جو آتی تھی برابر
جُھک جاتا تھا تسلیم کو گھوڑے پہ وہ صفدر
حملون کا یہ عالم تھا کہ وقفہ تھا دم بھر
پھر کر اسے زخمی کیا مارا اوسے بڑھ کر
اک شور تھا کیا بدر سے یہ معرکہ کم ہے
کفار پہ تلوار محمدؐ کی علم ہے
۱۴۲
لڑتا تھا ہوا آخر وہ جری نہر پر آیا
اور پشت پہ حجاج لعین کا پسر آیا
نرغے مین گھرا شیر گہن مین قمر آیا
جسوقت کہ بھائی کو نہ بھائی نظر آیا
صدمہ یہ ہوا سرک گیا دم ہونٹون پہ اُکے
بس رہ گیا دریا کی طرف آنکھ اُٹھا کے
۱۴۳
بیتاب ہوا جب یہ قیامت نظر آئی
گویا کہ ہوئی روح کو قالب سے جدائی
کی آہ اِدھر مُنھ سے اودھر باگ اُٹھائی
چلایا مین آپہونچا نہ گھبرائیو بھائی
دم تیغون مین گھر گھر لے بھرو سرد دمی کا
ہشیار یہی وقت ہے ثابت قدمی کا
۱۴۴
گھبرا کے پکارا پسر سعد ستمگر
ہان جانے نہ پائے لب دریا یہ دلاور
تھا ایک ہی صفدر سے شش و پنج مین لشکر
اب اور مصیبت ہوئی برپا ہوا محشر
اسوقت بھی آنکھین نہین کھلتی ہین عجب ہے
دو سپر اگر ہوگئی یکجا تو غضب ہے
۱۴۵
جسدم یہ سُنا فوج سے نکلے ستم آرا
گھر آئے لعین دشتِ بلاہل گیا سارا
یہان عون کو بھی دل کو شجاعت نے اوبھارا
لی تیغ کیا اسب صبا دم کو اشارا
رہوار نے مانند پری تیز پری کی
بجلی سی چمکنے لگی تلوار جری کی
۱۴۶
دی برق نے آواز کہ ہے تیغ شرر بار
ہان پھونک دے اب ہستیٔ موہوم کا گھر بار
تن روح کو زندان ہوا دوش کو سربار
کیا ضرب تھی مُنھ بھر گیا سب فوج کا اکبار
زندے ہوے خاموش سبق موت کا پڑھ کے
دریا کی طرح فوج ستم گھٹ گئی بڑھ کے
۱۴۷
خاکپہ گرے لگے چلنے لگی تلوار
گردون کی طرح رنگ بدلنے لگی تلوار
انبوہ مین گھر گھر کے نکلنے لگی تلوار
پی پی کے لہو زہرا اوگلنے لگی تلوار
موت اائی یہ خونخوار نظر آگئی جسکو
بے در کئے چھوڑا نہ اوسے پاگئی جسکو
۱۴۸
اوس تیغ سے دم بند ہوا اہل جفا کا
تیزی تھی غضب باڑھ ستم مُنھ تھا بلا کا
تھا دیدۂ جوہر مین اثر چشم قضا کا
بسمل کیا اُسکو اسے مارا اوسے تاکا
گہہ خود سے گہہ سر سے گہے صدر و کمر سے
تھا قہر لیکتی ہوئی نکلی یہ جدھر سے
۱۴۹
ہر وار مین پیرایۂ دل جو نکل آئے
جب ہاتھ اوٹھا ضرب کے پہلو نکل آئے
گھبرا کے کمینگاہ سے بدخو نکل آئے
اس درجہ ہنسے زخم کہ آنسو نکل آئے
کس منھ سے فغان آہ کے ہمراہ نہ نکلی
پر جان کے بچنے کی کوئی راہ نہ نکلی
۱۵۰
تقدیر سے رویاہ پڑے شیر کے پالے
چلائے خدا موت کے پنجے سے نکالے
ہر جانپہ نظر آتھے تھے بس خون کے تھالے
پُل بندھ گئے کشتون کے بہے خون کے نالے
ہلچل مین ٹکے پانون صفون مین نہ پرون مین
تلوارین رہین ڈاب مین خنجر کمرون مین
۱۵۱
تھا شور یہ زد وہ ہے کہ رد ہو نہین سکتی
رستم سے بھی اس جنگ مین کد ہو نہین سکتی
محصور ہین ہم چشم مدد ہو نہین سکتی
تجویز کفن فکر لحد ہو نہین سکتی
دے ساتھ کسیکا کوئی یہ ہوش کہان ہے
قابو مین نہ دل ہے نہ جگر ہے نہ زبان ہے
۱۵۲
ہر سر پہ گئی مرگ معلق کی طرح سے
کی چشم نمائی غضب حق کی طرح سے
در بند کھلے خیبر و خندق کی طرح
سلام نے کی جلوہ گری حق کی طرح سے
نافہمیون کو غفلت کی جہالت کی سزا دی
دل توڑ دیئے کفر کی بنیاد مٹا دی
۱۵۳
یہ دشمنِ جان جس طرف آئی اجل آئی
زخمون سے لیے داغون کے نعم البدل آئی
لیتی ہوئی شانہ جو بغل سے نکل آئی
رستہ نہ نظر آیا نہ پنجہ نہ کلائی
مہلت یہ کہان تھی جو کرین وار سنبھل کر
ٹھنڈے ہوے ناری کف افسوس کو مل کر
۱۵۴
خواہان جو ہوئی سر کی سپر کاٹ کے پہونچی
آنکھون مین پر مرغ نظر کاٹ کے پہونچی
پہلو مین لعینون کے جگر کاٹ کے پہونچی
مابین قدم بند کمر کاٹ کے پہونچی
سفاک ہے پر خون مین بھرنے کی قسم ہے
پابند روانی ہے ٹھہرنے کی قسم ہے
۱۵۵
شمشیر کے اک وار سے بچھ بچھ گئی ہر صف
مسمار اودھر مورچے پامال ادھر صف
جنبش مین زمین گرد پرے زیر و زبر صف
پر کٹ گئے طائر بھی اوڑے پھاند کے گر صف
تن سایہ سے سایہ متوحش ہوا تن سے
پارے کی طرح دھوپ بھی اُڑنے لگی رن سے
۱۵۶
ہر چند کہ بڑھ بڑھ کے ستمگارون نے روکا
کیا ہوتا ہے روکے سے رُکا ہے کہین دریا
دو چار ہی حملون مین گریزان ہوے اعدا
رن صاف ہوا بھیڑ ہٹی ہو گیا رستا
بے بھائی کے دیکھے اوسے آرام کہان تھا
یہ شیر بھی پہونچا وہین وہ شیر جہان تھا
۱۵۷
طالب کو جو مطلوب کی صورت نظر آئی
ٹھہرا دل بیتاب گیا درد جدائی
لپٹا کے گلے بھائی کو یہ بات سنائی
صد شکر کہ اللہ نے یہ شکل دکھائی
تھا صدمۂ دوری غم جانکاہ برادر
لڑتے ہوے پہونچے ہو کہان واہ برادر
۱۵۸
بولا وہ جری کونسی یہ بات بھلا تھی
یہ معرکہ کیا معرکہ تھا جنگ یہ کیا تھی
تکلیف جو کی آپ نے کون ایسی جفا تھی
کیا اصل تھی دم بھر مین سبب فوج فنا تھی
اتنا بھی فقط موت کے روکے سے رُکے تھے
یہان سے بھی یہ مردودِ ازل بھاگ چکے تھے
۱۵۹
خیر اسمین بھی ہے مصلحتِ خالق عالم
چلیے لب دریا کہ ہو تفریح کوئی دم
جمعیت خاطر کی ہے تدبیر مقدم
گرمی سے پُھلکا جاتا ہے دل سینے مین پیہم
تقریر کی طاقت ہے نہ یارای بیان ہے
یہ پیاس ہے لپٹی ہوئی تالو سے زبان ہے
۱۶۰
بھائی سے یہ بھائی نے نے کہا تھام کے رقت
پانی جو پیا خاک مین ملجائیگی عزت
دنیا مین ہمین چین ہو ایسی نہین قسمت
کچھ دیر ہے یہ پیاس یہ ایذا یہ صعوبت
بھولے سے بھی دیکھو نہ اودھر جاؤ برادر
اب چلتے ہین کوثر پہ نہ گھبراؤ برادر
۱۶۱
دو روز سے پیاسا ہے یداللہ کا جانی
یہ دھوپ کڑی یہ لقب تشنہ دہانی
منظور ہو کس طرح ہمین پیاس بجھانی
بے شاہ امم حلق سے اوترے گا نہ پانی
جینے کا مزا ہستیٔ فانی مین نہین ہے
اس پیاس مین جو لطف ہے پانی مین نہین ہے
۱۶۲
میدان سے ترائی مین جو پہونچے وہ دلاور
زینب کا عجب حال ہوا خیمے کےک در پر
بالائے زمین بیٹھ گئی کوکھ پکڑ کر
چلائی بڑا قہر ہوا واے مقدر
سب کنبے کو ہے پیاس اونھین دھیان کب ہے
بچے ہین اگر پی لیا پانی تو غضب ہے
۱۶۳
ہفتم سے کسی نے یہان پانی نہین پایا
ہے پیاس کے عالم مین غم ہر ایک نے کھایا
کافی تھا اونھین دھوپ مین تلوارون کا سایا
سمجھانے کا میرے بھی ذرا دھیان نہ آیا
حیران ہون مین نہر سے کیا کام بھلا تھا
دریا پہ وہ جائین اونھین کسنے یہ کہا تھا
۱۶۴
ہے ہے مجھے بیٹون نے کیا بھائی سے محجوب
شپیرؑ تو پیاسے ہون وہ پانی پئین کیا خوب
دیدیتے ہین وہ جان جنھین نام ہے مطلوب
دل صاف مرا ہوگا نہ اونسے کسی اسلوب
مان تم سے ہے ناراض یہ کہدے کوئی جاکے
غیرت ہے تو اب مُنھ نہ دکھائین مجھے آکے
۱۶۵
حضرت نے یہ ہمشیر کی تقریر سنی جب
فرمایا وہ ایسے نہین کیا کہتی ہو زینبؑ
مین ایک نہ مانونگا اگر لاکھ کہین سب
پانی سے غرض ہے نہ انھین نہر سے مطلب
ہین اہل وفا جی سے گذر جائینگے دونون
اے بنت علی پیاسے ہی مر جائینگے دونون
۱۶۶
افسوس عجب وقت ہوا دونون کا جانا
دشوار ہے یہان پھر کے سلامت اونھین آنا
فاقون مین ہوا مدنظر برچھیان کھانا
مچلے پے رخصت کسی صورت سے نہ مانا
کیا عمر تھی سات آٹھ برس کے ابھی سِن تھے
آرام کے یہ دن تھے کہ تکلیف کے دن تھے
۱۶۷
ہے ہے مجھے بچون نے بڑے داغ دیئے ہین
معصومون نے کس سن مین ارادے یہ کیئے ہین
کس کس نے نہین جام شہادت کے پیئے ہین
نازون کے پلے رنج اوٹھانے کے لیئے ہین
غربت مین ستم ہے وطن آوارون کا مرنا
فریاد مری موت ہے ان پیارون کا مرنا
۱۶۸
یہ سُنکے ہوئی بنت علی اور پریشان
چلائی کہ اون دونون کا حضرت نکرین دھیان
اس طرح کے دو لاکھ پسر آپ پہ قربان
مرنے وہ سدھارے تو بر آے مرے امان
ناحق یہ قلق اے پسر شاہ نجف ہے
آقا پہ فدا ہون تو غلامی کا شرف ہے
۱۶۹
دل پر جو گذرتی ہے بیان کس سے کرون ہاے
مان جایا مرا دُکھ مین گرفتار ہے اے واے
تاراج ہو گھر اور ردا بھی مری چھن جاے
پر فاطمہ زہرا کی کمائی پہ نہ آنچ آئے
ہے شکر کی جا حق کوئی مجھسے جو ادا ہو
حضرت کی بچے جان تو زینب بھی فدا ہو
۱۷۰
سُن پاؤن اگر یہ کہ وہ صدقے ہوے تمپر
مین شکر کے سجدے کرون یا سبط پیمبرؐ
کُڑھیے نہ خدا کے لیے صدقے ہو یہ خواہر
کیون رنج ہے صدقے کیے تھے یہ مرے دلبر
ہون آپ کو صدمے یہ گوارا نہین مجکو
حضرت کے سوا بس کوئی پیارا نہین مجکو
۱۷۱
یہ ذکر تھا جو دونون نے اک بار پکارا
جلد آیئے آقا کہ ہمین موت نے مارا
دم لب پہ ہے تیغون سے بدن چور ہے سارا
عرصہ نہین اب کوچ ہے دنیا سے ہمارا
تیور ہین بجھے اور چراغ سحری ہین
یہ دونون غلام آپکے اسدم سفری ہین
۱۷۲
یہ سُنکے چلے خاک بسر سید ابرار
ہمراہ ہوے اکبر و عباس علمدار
گھبرا کے لگی دیکھنے زینب جگر فگار
رنگ اوڑ گیا مُنھ فق ہوا تھا یا تن زار
سچ ہے جو بنے دم پہ تو کس طرح کل آئے
ہر چند کیا ضبط پہ آنسو نکل آئے
۱۷۳
پہونچے جو ترائی مین شہ بیکس و مضطر
دیکھا کہ ہین دو شیر بڑے خاک کے اوپر
پُرزے ہین بدن خون مین ڈوبے ہین سراسر
ہین نزع مین بھی ایک جگہ دونون برادر
دل اسکا ہے مجروح فگار اوسکا جگر ہے
اک بھائی کا پہلو ہے اور اک بھائی کا سر ہے
۱۷۴
آغوش مین لیکر اونھین بولے شہہ والا
تھا آہ تمھین مان نے اسی واسطے پالا
مرنے کے لیئے گھر سے قدم تمنے نکالا
ہے ہے کوئی اُس دکھ مین نہین پوچھنے والا
مشتاق تھے جسکے وہ غریب الوطن آیا
لو ہوش مین آؤ یہ اسیر محن آیا
۱۷۵
حضرت کی صدا سُنکے وہ بچے ہوے ہشیار
ہاتھون پہ دھرے ہاتھ جُھکے پانؤن پہ اکبار
کی عرض یہ چُپکے سے نہین طاقت گفتار
ہم آپ پہ صدقے ہوے یا سید ابرار
اب موت کی ہچکی ہے تو اعضا شکنی ہے
کیا بولین کہ جانون پہ غلامون کے بنی ہے
۱۷۶
یہ کہکے کبھی پانؤن سمیٹے کبھی بھلاے
پھر کچھ نہ کہا بند زبانین ہوئین اے واے
دم تن سے نکلنے جو لگے ہونٹھ بھی تھراے
ریتی پہ گل باغ علی پیاس سے کمہلائے
فردوس معلا کے مسافر ہوے دونون
پانی نہ ملا پیاسے ہی آخر ہوے دونون
۱۷۷
خاموش انیسؔ اب کہ سخن کا نہین پارا
تیغ الم و غم سے کلیجہ ہے دو پارا
کہتے ہین مری نظم کو سنکر سخن آرا
ہے پیش نظر معرکۂ مار یہ سارا
ہے کونسا وہ دل جو نہین سینہ مین شق ہے
یہ مرثیہ مقتل کے مرقع کا ورق ہے


رباعی
احسان نہین گر بزم عزا مین آئے
آئے تو پناہ مصطفےٰ مین آئے
گرمی ہی کے دن تھے کہ تمھاری خاطر
شپیر وطن سے کربلا مین آئے

رباعی
مومنو یہ مقام زاری ہے
روؤ اب وقت اشکباری ہے
فاطمہؑ آچکی ہین مجلس مین
اب کہو کسکو انتظاری ہے
