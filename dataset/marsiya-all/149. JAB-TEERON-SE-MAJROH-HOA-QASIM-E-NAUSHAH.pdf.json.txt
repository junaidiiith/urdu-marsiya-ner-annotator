نقوش، انیس نمبر
www.emarsiya.com

مرثیہ 21
جب تیروں سے مجروح ہوا قاسمؑ نوشاہ

جب تیروں سے مجروح ہوا قاسمؑ نوشاہ
اور خاک پہ گھوڑے سے گرا قاسم نوشاہ
یوں شاہ کو چلّانے لگا قاسم نوشاہ
دنیا سے چچا جان چلا قاسم نوشاہ
مرتا ہوں بے آس ہو اب جینے سے میرے
برچھی کی انی پار ہوئی سینے سے میرے

گودی میں مجھے آ کے زمیں پر سے اٹھاؤ
مشتاق ہوں دیدار کا شکل اپنی دکھاؤ
پامال ہوا جاتا ہوں میں مجھ کو بچاؤ
یہ وقت مدد کا ہے چچا جان! اب آؤ
گھوڑ نے جو لعیں جسم پہ دوڑاتے ہیں حضرت
سب زخم مرے تن کے پھٹے جاتے ہیں حضرت

دیر آپ نے آنے میں جو فرمائی چچا جان
ہم ہو گئے پامال بزیر سم اسپاں
پوشاک عروسی ہوئی سب خون میں غلطاں
سر کاٹنے کی فکر میں ہیں دشمن ایماں
محشر تلک اس رنج سے مغموم رہوں گا
گر آپ کے دیدار سے محروم رہوں گا

طاقت مجھے اُٹھنے کی جو ہوتی شہِ والا
حضرت کو یہاں آنے کا تصدیع نہ دیتا
ناچار ہوں اُٹھ سکتا نہیں خاک سے اصلا
کیا پاؤں بڑھے گھٹ گیا سب زور بدن کا
خوں زخموں سے سینہ کے ابلتا ہے چچا جاں
اب دم کوئی ساعت میں نکلتا ہے چچا جاں

واں ضعف سے فدوی کی پہنچتی نہیں آواز
اب میری خبر لیجئے اے صاحب اعجاز
کونین میں خادم کے تئیں کیجئے ممتاز
حضرت کے قدم دیکھنے سے ہوں گا سرافراز
ملعونوں کو سر تن سے جدا کرنے کی کد ہے
اے فاطمہؑ کے لال یہی وقت مدد ہے

تن پر مرے تلوار پہ تلوار پڑی ہے
تر خوں سے مرے سہرے کی ہر ایک لڑی ہے
جلد آؤ چچا مجھ پہ مصیبت کی گھڑی ہے
میہماں ہوں کوئی دم کا اجل سر پہ کھڑی ہے
دل ٹکڑے مرا کر دیا برچھی کی اَنی نے
فریاد ہے مارا مجھے تشنہ دہنی نے

حضرت نے سنی جب یہ صدا ابن حسنؑ کی
بیتاب ہو خیمہ سے نکل راہ لی رن کی
تھا دل پہ یہ صدمہ کہ نہ طاقت تھی سخن کی
فرماتے چلے دل سے کہ تقدیر دلہن کی
اعدا نے کہا کاٹیو جلدی سر قاسم
لے جائیں حسینؑ ابن علیؑ پیکر قاسم

اور بلکہ وہ آنے بھی نہ یاں پائے کہ تم جاؤ
میداں سے ادھر لاشۂ قاسم کو اٹھا لاؤ
شبیرؑ کو سرکاٹ کے نوشہ کا دکھاؤ
لاشہ کے تئیں گھوڑوں کی ٹاپوں سے کچلواؤ
لشکر سے اکیلے کا نہ کچھ زور چلے گا
شبیرؑ کھڑا دُور سے ہاتھوں کو ملے گا

یہ سُنتے ہی وہ شیر سا میدان میں آیا
جانوں کا عدو کے تئیں یہ خوف سمایا
میداں سے جو ایک نے گھوڑوں کو بھگایا
تب شاہ نے قاسمؑ کو سکتا ہوا پایا
دیکھی جو حسنؑ بھائی کی تصویر زمیں پر
بس کود پڑے گھوڑے سے شبیر زمیں پر

کیا دیکھیں کہ قاسمؑ ہے پڑا پاؤں رگڑتا
ہچکی سی لگی دم جونہی حلقوم میں اڑتا
اور زخم کو چھاتی کے ہے ہاتھوں سے پکڑتا
منہ سے نکل آتی ہے زباں دم ہے اُکھڑتا
سرشار لہو میں تن پُرنور ہے سارا
اور گھوڑوں کی ٹاپوں سے بدن چور ہے سارا

ہے زخم سے چھاتی کے رواں خون کی اک دھار
افتادہ سپر ہے کہیں برچھی کہیں تلوار
پرزے ہے قبا جسم میں اور ٹکڑے ہے دستار
مقیش کے سہرے کے بھی بکھرے ہوئے ہیں تار
بدھی کہیں کنگنا کہیں ماٹی پہ پڑا ہے
تر خون میں ڈوبا کہیں رہوار پڑا ہے

رونے لگے شہؑ لاشہ قاسمؑ کو لپٹ کر
سر پیٹ کے چلائے کہ ہے ہے مرے دلبر
آ پہنچے وہاں اتنے میں عباسؑ دلاور
رو رو کے علمدار سے کہنے لگے سرور
میں لٹ گیا دنیا سے سفر کر گئے قاسمؑ
پانی نہ ملا تشنہ دہن مر گئے قاسمؑ

پھر لاش سے رو رو کے یہ فرمانے لگے شاہ
اے ابن حسن آنکھیں ذرا کھولو تو للہ
افسوس کہ میں وقت پہ پہنچا نہ ترے آہ
پامال ترا گل سا بدن کر گئے گمراہ
ظالم تو تمھیں برچھیاں مارا کیے قاسم!
تم ہم کو دم قتل پکارا کیے قاسم!

شبیرؑ بھی اب جلد جو مر جائے ہے تو خوب
جب تم نہ ہو تو پھر جینے کا ہے کونسا اسلوب
میں تیری مدد کر نہ سکا اے مرے محبوب!
واللہ کہ شبیر نہایت ہوا محجوب
میں آتا تو قاسم! یہ ترا حال نہ ہوتا
یوں گھوڑوں کی ٹاپوں سے پامال نہ ہوتا

افسوس بُرے وقت میں مَیں آنے نہ پایا
لاشیہ بھی ترا خیمہ میں لے جانے نہ پایا
جیتا تجھے ماں بہنوں میں پہنچانے نہ پایا
یہ شکل تری چاند سی دکھلانے نہ پایا
آتے مرے تو مر گیا میں زندہ ہوں قاسم!
واللہ ترے منھ سے میں شرمندہ ہوں قاسم!

پھر سینے سے نوشاہ کے برچھی کو نکالا
اکبرؑ نے سر قاسمؑ نوشاہ سنبھالا
چھاتی سے لگا لاش کو روئے شہ والا
عباسؑ نے پھر لاش کو رہوار پہ ڈالا
تھا شیر سا نوشہ تو پڑا خانۂ زیں پر
خوں زخموں سے چھاتی کے ٹپکتا تھا زمیں پر

اک سمت تھے پا، ہا تھ تھے اک سمت لٹکتے
ہر زخم میں تھے تیروں کے پیکان کھٹکتے
پیشانی سے تھے خون کے قطرے بھی ٹپکتے
سر خاک پہ تھے سرورِ دیں دیدے ٹپکتے
صدمہ تھا عجب طرح کا اس ہم شہ دیں پر
دل تھام کے گر پڑتے تھے ہر بار زمیں پر

پہنچے در خیمہ پر جونہی سامنے سرور
سب بی بیاں روتی تھیں کھڑی خیمہ کے در پر
کلثوم سے یوں کہنے لگی زینبؑ مضطر
سر پیٹتے بھیا چلے آتے ہیں برادر
عباس اُدھر اکبر مظلوم اِدھر ہے
اور گھوڑے پہ اک ماہ لقا خون میں تر ہے

سر پیٹ کے اتنے میں سکینہؑ یہ پکاری
ہے ہے پھوپھی اماں یہ ہے دولھا کی سواری
غش گھوڑے پہ ہے خون ہے ہر زخم سے جاری
ہر ایک عضو ٹکڑے زدہ پرزے ہے ساری
تھے رن کو سدھارے ابھی کس شان سے بھیا
مردے سے چلے آتے ہیں میدان سے بھیا

ماں نے کہا قاسمؑ کی کہ ہے ہے یہ ہوا کیا
کیا آتا ہے میداں سے مرے بیٹے کا لاشا
کیا کہتے ہو لوگو مجھے باور نہیں آتا
میں دیکھ کے آتی ہوں ابھی ان میں کھڑا تھا
اے بیبیو! وہ صاحب اقبال نہ ہوگا
ہوئے گا کوئی اور مرا لال نہ ہوگا

شہ لاش لیے اتنے میں نزدیک تر آئے
ساتھ اکبرؑ و عباس علی نوحہ گر آتے
غل پڑ گیا قاسمؑ بھی تو ہیں خوں میں تر آئے
سر پیٹتے ناموس نبیؐ ڈیوڑھی پر آتے
شہؑ نے کہا بھائی مرا غم خوار سدھارا
دنیا سے بڑے بھائی کا دلدار سدھارا

پھر پیٹ کے سر بولے حرم ہے کہ ادھر آؤ
لاش آئی ہے نوشاہ کی گھوڑے سے اترواؤ
اس لاش کو خیمہ میں کسی طرح سے لے جاؤ
دلہن کو بھی دُولھا کی ذرا شکل دکھا لاؤ
اب جا کے یہ میدان میں آرام کریں گے
پھر قاسمؑ نوشاہ قیامت میں ملیں گے

شبیرؑ نے رو رو کے جو یہ بات سُنائی
سر پیٹتی ماں دُولھا کی باھر نکل آتی
اک ایک سے کہتی تھی وہ دے دے کے دُہائی
اے صاحبو! دیتا نہیں کچھ مجھ کو دکھائی
تر لاہو میں یہ اور کوئی ماہ جبیں ہے
لوگو! مرا بیٹا یہ نہیں ہے یہ نہیں ہے

کس شان سے شوکت سے وہ میداں میں گیا تھا
مکھڑے سے ابھی بیاہ کا سہرا نہ کھلا تھا
تھی بر میں قبا ہاتھ میں کنگنا بھی بندھا تھا
کیوں بیبیو! ایسا ہی میرا ماہ لقا تھا
تھا وہ حُسن سید ابرار کی صورت
ایسی تو نہیں تھی مرے دلدار کی صورت

پہونچے سے مرے لال کے کب ہاتھ کٹے تھے
کب چاند سے رخسار پہ زخم اتنے لگے تھے
کب تیر بھلا جسم میں پیوست ہوئے تھے
گیسو مرے دلدار کے کب خوں سے بھرے تھے
تر اس کا لہو سے تن پرنور ہے سارا
اُس لاش کا تو آہ بدن چور ہے سارا

دل تھام کے پھر اس سے یہ کہنے لگے سرور
میں کیا کہوں بھابھی یہ تمھارا ہی ہے دلبر
تر خوں میں ہے تن ٹکڑے ہے تیغوں سے سراسر
سچ ہے کہ بھلا تم اسے پہچانتی کیونکر
وه گل سا بدن خوں میں سب غرق ہے بھابی
مردے میں اور زندے میں بڑا فرق ہے بھابی

یہ کہہ کے سر دُولھا کا جو سرور نے سنبھالا
عمامے کو عباسؑ دلاور نے سنبھالا
ہاتھوں سے کمر کو علی اکبرؑ نے سنبھالا
پاؤں کے تئیں شاہ کی خواہر نے سنبھالا
پکڑے تھے سکینہؑ نے جو ہاتھ ابن حسنؑ کے
تھامے ہوئے کلثومؑ تھی ٹکڑوں کو بدن کے

یوں لاش کو جب لے چلے سبط شہ لولاک
آگے بڑھی سر کھول کے ماں دُولھا کی غمناک
بالوں کو بکھیرے ہوئے اور منھ پہ ملے خاک
ماتھے سے رواں لاہو گریبان کٹے چاک
کہتی تھی مرے ماہ کی آتی ہے سواری
اے بیبیو! نوشاہ کی آتی ہے سواری

پردے میں چھپے وہ جسے ہو دُولھا سے چھپنا
لے جانے کو دلہن کے ہے نوشاہ اب آتا
پردہ کرو جلدی کہ انہیں ہوئے نہ ایذا
دلہن کا محافہ بھی ہے دروازے پہ رکھا
مسند پہ کوئی بنڑی کو بٹھلا دے بنا کر
لے جائے گا گودی میں وہ دلہن کو اٹھا کر

یہ شور تھا جو خیمہ میں شہؑ لاش کو لائے
ساتھ اکبرؑ و عباس علیؑ پیٹتے آئے
شہؑ بولے کہاں لاش کو شبیر لٹائے
ماں بولی کہ اے حیدر کرار کے جائے
مت صحن میں خیمہ کے دھرو لال کو میرے
یا شاہ! میری گود میں دو لال کو میرے

گودی میں لیا بیٹے کو چھاتی سے لگایا
پھر سوچ کے کچھ لاش کو مسند پہ لٹایا
گھونگھٹ میں جو روتی تھی دلہن اس کو سنایا
میداں سے ہے لاشہ ترے نوشاہ کا آیا
جیتا نہیں دنیا سے سفر کر گیا دُولھا
تو رانڈ ہوئی ہائے غضب مر گیا دُولھا

پھر بین یہ کرنے لگی وہ بیکس و مضطر
قاسمؑ بنے تم مر گئے اور میں نہ گئی مر
یہ شکل تری چاند سی لاہو میں ہوئی تر
چپ ہو گئے برچھی کی انی سینہ پہ کھا کر
جو مانی تھی منت وہ منانے بھی نہ پائی
سہرا بھی ترے سر سے بڑھانے بھی نہ پائی

ان نرگسی آنکھوں کو نظر ہے لگی کس کی
اس چاند سی چھاتی میں لگی ظلم کی برچھی
کیوں مر نہ گئی آہ تیرے پالنے والی
تن ٹکڑے ہوا ساری قبا خون میں ڈوبی
دلہن کو دکھا کر مجھے تم مر گئے بیٹا !
مجھ رانڈ سی دُکھیا سے یہ کیا کر گئے بیٹا !

ماں صدقے ہو اک شب کی دلہن کو نہ رلاؤ
لازم ہے کہ سر بنڑی کا چھاتی سے لگاؤ
ہے لوٹ رہی خاک پہ مسند پہ بٹھاؤ
دلہن کو رلا کر مجھے بیٹا! نہ کڑھاؤ
زاری نہ کرے کوئی یہ سمجھاؤ مری جاں!
یاں غیر نہیں کوئی نہ شرماؤ مری جاں!

آرام کیا خوب اب اُٹھتے نہیں واری
تم سوتے ہو اور کرتی ہیں سب بیبیاں زاری
نتھ ناک سے دلہن نے ہے رو رو کے اتاری
سر پیٹتی سالی بھی ہے اور ساس تمہاری
دلہن سے نہیں بولتے کیا کرتے ہو قاسم !
اک رات کی بیاہی کو خفا کرتے ہو قاسم!

یہ بین جو دلہن نے سنے ساس کے اس آں
دل سے یہ لگی کہنے کہ میں رانڈ ہوئی یاں
گھونگھٹ کو اٹھا بال کیے اپنے پریشاں
سر پیٹ کے کہنے لگی ہے ہے مرے سلطاں
کیا ہو گیا آنکھوں کو تو کھولو مرے صاحب!
یہ وقت نہیں شرم کا بولو مرے صاحب!

میں دیر سے روتی ہوں خبر کچھ نہیں تم کو
ہلکان میں ہوتی ہوں خب کچھ نہیں تم کو
جاں اپنی میں کھوتی ہوں خبر کچھ نہیں تم کو
منہ اشکوں سے دھوتی ہوں خبر کچھ نہیں تم کو
کیا وجہ جو مجھ سے دل افسردہ ہوئے تم
بولے نہ کسی بات پہ آزردہ ہوئے تم

گر جانتی میں جاتے ہو تم سر کو کٹانے
زنہار نہ دیتی تمھیں میدان کو جانے
مجھ رانڈ کو تم آئے تھے حال اپنا سنانے
ہے ہے مجھے کچھ بات نہ کرنے دی حیا نے
سچ ہے کہ وہ جگہ تو نہ تھی دل شکنی کی
تقصیر جو ہو بخش دے مظلوم بنی کی

اب مجھ سے نہ آزردہ ہو تم اے مرے نوشاہ
تقصیر نہ اب ایسے کبھی ہووے گی واللہ
صاحب کی طبیعت سے میں اب ہو گئی آگاہ
ہوں تابع فرماں کہ ہوا تم سے مرا بیاہ
للہ نہ تم مجھ سے جدا ہو مرے صاحب !
باتیں بھی کروں گی نہ خفا ہو مرے صاحب!

میں سمجھی تھی میداں سے چلے آؤ گے صاحب!
پھر شکل مجھے چاند سی دکھلاؤ گے صاحب!
دیدار سے تم اپنے نہ ترساؤ گے صاحب
ہے ہے نہ یہ معلوم تھا مر جاؤ گے صاحب!
میداں میں تمھاری تو یہ حالت ہوئی ہے ہے
لونڈی کو بہت تم سے خجالت ہوئی ہے ہے

افسوس ہوئے تم تو مرے باپ پہ قرباں
میں جیتی رہی پہلے نہ کیوں نکلی مری جاں
سر تا بقدم خوں میں ہوا تن ترا غلطاں
تم نے مجھے بیوہ کیا ہے ہے مرے سلطاں
اب رانڈ میرا نام سہاگن نہ رہی میں
دو روز بھی دُنیا میں دلہن نہ رہی ہیں

اب سوئے یہ ایسا کہ جگا بھی نہیں سکتی
دو روز کے جاگے ہو اٹھا بھی نہیں سکتی
آزردہ نہ ہو شانہ ہلا بھی نہیں سکتی
ہے دل کا جو کچھ حال سنا بھی نہیں سکتی
اللہ یہ روشن ہے جو کچھ حال ہے جی کا
اور اس پہ رہا داغ تمہاری خفگی کا

دولھا سے دُلہن نے جو کیا درد دل اظہار
سر پیٹ کے سب بی بیاں رونے لگیں اک بار
لاشہ کو اٹھا لے گئے رن میں شہ ابرار
بس تو بھی قلم تھام انیسؔ جگر افگار
کس منھ سے بیاں کر سکے گا حال نبیؐ کا
تا عرش بریں پہنچا ہے غل سینہ زنی کا
