www.emarsiya.com

کیا مرتبے بتول کو حق نے عطا کیے
لطف و کرم کریم نے بے انتہا کیے
فردوس کے طعام عنایت سدا کیے
نقشِ قدم پہ آنکھیں فرشتے ملا کیے
یہاں تک خدا کو خاطر بنت رسول تھی
جس وقت ہاتھ اُٹھا کے دُعا کی قبول تھی

وہ فاطمہ کہ جو ہے سرا پا خدا کا نور
پروانہ جس کے چہرہ اقدس کا شمع طور
گر حور اس کو کہیے تو ہے عقل کا قصور
اس کے قدم کی خاک ہے سُرمہ برائے حور
کس کو ملا یہ رتبہ اعلی جہان میں
بھیجا خدا نے آیۂ تطہیر شان میں

مردوں میں مرتضیٰ کو کیا حق نے انتخاب
اور عورتوں میں فاطمہ زہرا ہے لاجواب
یہ ہے شفیع حشر، تو رحمت کا ہے وہ باب
ہے ایک ماہتاب تو ہے ایک آفتاب
وہ اشرف النساء یہ شرف کائنات کا
دیا وہ نور کا یہ سفینہ نجات کا

دونوں کا ایک نور خدا سے ظہور ہے
طاہر ہیں، ان میں رجس سے ہر ایک دُور ہے
ہیں خاصگانِ حق، ادب ان کا ضرور ہے
وہ نور چشم ہے، تو یہ دل کا سرور ہے
ناری ہے جس نے دونوں کی خاطر ملول کی
ان کی خوشی خوشی ہے خدا و رسول کی

اللہ رے فاطمہ کی بزرگی، زہے وقار
حوا کا فخر، حضرت مریم کا افتخار
بابا ملا تو فخر رسولان روزگار
شوہر ملا امیر عرب، شیر کردگار
بیٹے حسنؑ حسینؑ سے عالی جناب ہیں
اک آسمان نور کے دو آفتاب ہیں

یہ دختر رسولؐ کا ہے عز و احتشام
لکھا ہے اپنے عرش پہ جس کا خدا نے نام
ہے فاطمہ پہ عصمت و عفت کا اختتام
یہ لایق درود ہے، وہ لایق سلام
شہرہ زبس ہے عرش پہ اس نام پاک کا
روحانیوں میں شور ہے روحی فداک کا

اکثر زباں سے اپنی یہ فرماتے تھے نبیؐ
ہے فاطمہ کو حق نے بزرگی عطا وہ کی
پیدا اگر جہاں میں نہ ہوتا مرا وصی
دُنیا میں پھر بتول کا ہمسر نہ تھا کوئی
جو سمجھے حور، عقل کا اس کی قصور ہے
میں سایۂ خدا ہوں، وہ خالق کا نور ہے

شمس الضحیٰ علی ہیں تو بدر الدجی ہے یہ
وہ جسم ہے، تو جانِ دلِ مرتضیٰ ہے یہ
در نجف علی، گہر بے بہا ہے یہ
عبد خدا ہے وہ تو کنیز خدا ہے یہ
زاہد ہیں، حق پرست ہیں، خوشخو ہیں نیک ہیں
دونوں خدا کے فضل سے رتبے میں ایک ہیں

گر ہے لقب علیؑ کا شہنشاہ دوسرا
آفاق ہیں بتول بھی ہے اشرف النسا
میرا وصی ہے گر مری اُمت کا پیشوا
ہے فاطمہ زنان دو عالم کی رہنما
دونوں میں ایک ساں کرم ذوالجلال ہے
وہ نادر جہاں یہ عدیم المثال ہے

دونوں ہیں پارۂ جگر سید البشر
ٹکڑا ہے ایک دل کا، تو اک قوتِ نظر
دریائے معرفت کے ہیں وہ بے بہا گہر
ہیں ایک آسمان شرافت کے دو قمر
ذی مرتبہ ہیں، اہلِ کرم ہیں، سعید ہیں
یہ بھی شہید ظلم ہیں، وہ بھی شہید ہیں

کس کا یہ مرتبہ ہے، جو خیر النساء کا ہے
ہر لحظہ، ہر گھڑی، کرم ان پر خدا کا ہے
جس طرح اس کو سامنا رنج و بلا کا ہے
ویسا ہی اس پہ خاتمہ صبر و رضا کا ہے
اس کے سبب سے مومنوں کی رستگاری ہے
میری بھی پیاری ہے وہ، خدا کی بھی پیاری ہے

گو فاقہ کش ہے فاطمہ یا ہے شکستہ حال
حق نے کیا ہے اس کو غنی بے متاع و مال
دولت وہ دی ہے، جس کو ابد تک نہیں زوال
پایا ہے اس نے فقر میں، الطاف ذوالجلال
بخشائے عاصیوں کو نہ کیوں رست و خیز میں
جنت ہو جس کی ملک میں، عقبی جہیز میں

اے مومنو! فضائل زہرا ہیں بیشمار
دوزخ پہ اور خُلد پہ ہے اُس کو اختیار
لکھا ہے، ہو گا عرصہ محشر جو آشکار
اس روز ہوگی نور کے ناقے پہ وہ سوار
تابندہ ہونگے لعل و زبرجد زمام میں
حوریں جلو میں ہونگی، ملک اہتمام میں

ہووے گا حکم حق سے شفاعت کا سر پہ تاج
قیمت نہ جس کی ہو سکے کونین کا خراج
ہووے گی اُس سے سب کو شفاعت کی احتیاج
غل ہوگا، دیکھو مرتبہ فاطمہ کو آج
کس دبدبے سے بیٹی پیمبرؐ کی آتی ہے
سرکو، سواری شافع محشر کی آتی ہے

آئینگی اس شکوہ سے محشر میں جب بتول
اور جائینگی بہشت میں، وہ دختر رسول
دیکھیں گی مُڑ کے محشریوں کو وہ دل ملول
ہوویگا حکم حق، کہ دُعا ہے تری قبول
کیا دیکھتی ہے فاطمہ، کیا انتظار ہے
بخشش میں عاصیوں کی تجھے اختیار ہے

کر لینگی یوں وہ اپنے غلاموں کو انتخاب
دانوں کو جس طرح سے چنے بھوک میں عقاب
کھولیگا چشم شوق کو خلد بریں کا باب
اُس دم خطائیں شیعوں کی ہو جائینگی ثواب
خنداں پھرینگے سایۂ لطف رحیم میں
جنات عدن میں کبھی، بارغ نعیم میں

کوثر پہ ہونگے ساقی کوثر باحتشام
اور دست حق پرست میں ہوئیگا ایک جام
فرمائینگے کہ شوق میں تم جن کے تھے مدام
حاضر ہے یہ شراب پیو گر ہو تشنہ کام
پہنچی ہے جو کہ حشر کی زحمت وہ دُور ہو
مجھ کو بھی ہو سرور، تمھیں بھی سرور ہو

اک سمت ہونگی شوق میں حوران حلّہ پوش
آویز ہائے لعل و زمرد میان گوش
گیسوئے مشکفام پڑے ہونگے تا بہ دوش
ہوویگا مومنوں کی محبت کا دل میں جوش
سب سے کہینگے حسرت بوس و کنار ہیں
آؤ کہ بیقرار تھے ہم انتظار میں

وہ نعمتیں لذیذ، وہ اشجار میوه دار
خود جن کی شاخیں آئینگی جھک جھک کے بار بار
وه سیب خوش مذاق وه شیرینی انار
ہر برگ برگ سے یہ صدا ہوگی آشکار
ہم اُن کے ہیں جو دوست بتول و علیؑ کے ہیں
یہ سب ثمر مودت آل نبیؐ کے ہیں

اب زہد و فقر و فاطمہ کا کچھ سناؤں حال
فاقے پہ فاقہ کرتی تھی اکثر وہ پُر ملال
لاتے جو مزد آب کشی شیر ذوالجلال
تب جو منگا کے پیتی تھی وہ نکو خصال
دولت سے کچھ غرض تھی نہ حشمت سے کام تھا
آٹھوں پہر خدا کی عبادت سے کام تھا

جز اک ردائے کہنہ نہ تھی دوسری ردا
اس میں بھی لیف خرما کے پیوند جابجا
بستر سے تھا کبھی نہ تن پاک آشنا
فرش زمیں تھا خواب گہہ بنت مصطفاؐ
دنیا میں جیتے جی کبھی راحت نہیں ملی
فاقوں میں گر ملی بھی تو نان جویں ملی

ناقل ہے اس حدیث کا سلمان خوش سیر
مسجد سے ایک دن میں گیا فاطمہ کے گھر
فضہ نے آن کر یہ کہا تب قریب در
عریاں ہے پارۂ جگر سید البشر
کر لے حجاب کچھ ابھی آنا روا نہیں
بنتِ رسولِ پاک کے سر پر ردا نہیں

فضہ کو میں نے اپنی ردا دے کے یہ کہا
لے جا کہ اوڑھ لیویں اسے اشرف النسا
بعد اس کے میں جو داخل بیت الشرف ہوا
دیکھا کہ چکی پیستی ہیں بنتِ مصطفاؐ
محنت کشی ہے، رنج ہے، اس حق شناس پر
اک ہاتھ ہے حسین پر اک ہاتھ آس پر

پیشانی پر عرق ہے کف دست ہے فگار
دیتی ہیں دودھ روتا ہے جب طفلِ شیر خوار
جاری زبان پاک پہ ہے حمد کردگار
پہلو میں مارے بھوک سے شبّر ہیں بیقرار
فرماتی ہیں نہ روؤ، کچھ اس میں بھی راز ہے
واری خدا کریم ہے بندہ نواز ہے

زہرا کا حال دیکھ کے دل ہو گیا کباب
کی عرض فاطمہ سے یہ تب دیدۂ پُر آب
اے دختر رسول خدائے جہاں جناب
ان محنتوں کی آپ کے دل میں کہاں ہے تاب
جو پیستی ہیں، دودھ پسر کو پلاتی نہیں
فضہ کے ہوتے آپ یہ ایذا اٹھاتی ہیں

فرمایا فاطمہ نے، پس از شکر کردگار
اک دن تو فضہ کرتی ہے سب گھر کا کاروبار
اور کی ہے میں نے محنت یک روزه اختیار
ایذا ہو اس کو یہ نہیں منظور زینہار
گو میں محمد عربی کی عزیز ہوں
حق کی کنیز وہ بھی ہے میں بھی کنیز ہوں

سلماںؓ یہ سُن کے جانب مسجد ہوئے رواں
ایذائے فاطمہؓ کا نبیؐ سے کیا بیاں
بے اختیار رونے لگے سرور زماں
دیکھا کبھی علیؑ کو کبھی سوئے آسماں
آنسو بھر آئے آنکھ میں شیر الٰہ کی
زہراؑ کی بے کسی پہ محمدؐ نے آہ کی

عصمت سرا میں روتے گئے شاہ لافتا
اک دم کے بعد آئے خوشی پیش مصطفا
پوچھا سبب نبیؐ نے خوشی کا، تو یہ کہا
سوئی تھی گھر میں فاطمہ جس وقت میں گیا
خادم بھی کوئی تھا نہ مرے نور عین کا
پر ہل رہا تھا آپ سے جھولا حسینؑ کا

چکّی کے آس پاس کوئی تھا نہ مطلقا
گردش میں آپ صورت گردوں تھی آسیا
جو خرد ہوتے جاتے تھے آٹا بھی گرتا تھا
تھی پیش روئے فاطمہ تسبیح کی صدا
سوتے میں شغل طاعتِ ربّ ودود تھا؟
دل میں خدا کی یاد تھی لب پر درود تھا

کہنے لگے یہ سُن کے رسولِ فلک جناب
روزے سے آج فاطمہ ہے یا ابا تراب
تھی چکّی پیسنے کی تن زار میں نہ تاب
چاہا یہ کبریا نے کہ آ جائے اس کو خواب
غافل کیا بتول کو راحت کے واسطے
بھجوا دیا فرشتوں کو خدمت کے واسطے

اکثر فرشتے آتے ہیں خیر النساء کے گھر
اکثر خدا بتول کی منگواتا ہے خبر
جھولے کو تو جھلاتے ہیں جبریل نامور
اور چکّی پیستے ہیں سرافیل خوش سیر
میکال ذکر حق میں ہیں بدلے بتول کے
پیش خدا یہ رتبے ہیں بنت رسول کے

محتاج تھی مگر تھا سخاوت کا بھی یہ حال
فاقے میں در پہ آن کے جس نے کیا سوال
دے آئی کچھ نہ کچھ اسے جا کر وہ خوشحصال
دنیا کے مال کو نہ سمجھتی تھی کچھ بھی مال
سینے میں دل علایق دُنیا سے پاک تھا
کوہ طلا بھی سامنے زہرا کے خاک تھا

کرتا ہے ایک راوی شیریں سخن بیاں
تھے مسجدِ مدینہ میں پیغمبرؐ زماں
اعرابی ایک آکے لگا کہنے ناگہاں
فاقے پہ فاقہ کرتا ہوں اے شاہ انس و جاں
ایماں بھی لا چکا یہ فراغت نہیں مجھے
کپڑے بناؤں اتنی بھی طاقت نہیں مجھے

یہ سُن کے آب دیدہ ہوئے شاہ کائنات
اصحاب باوفا سے نبی نے کہی یہ بات
کچھ دیوے اس کو ہے کوئی ایسا نکو صفات؟
اٹھے سخن یہ سنتے ہی حلال مشکلات
سرتاج دیں نے اپنا عمامہ دیا اُسے
حیدر کے بعد سعد نے جامہ دیا اُسے

پھر ان سبھوں سے کہنے لگے سید انام
ایسا بھی ہے کوئی جو کھلا دے اسے طعام
سلماں نے ہاتھ جوڑ کے تب یہ کیا کلام
تحصیل توشہ کرتا ہے اس کے لیے غلام
کوشش میں امر خیر کی جانا ثواب ہے
بھوکے کو کھانا لا کے کھلانا ثواب ہے

سلماں یہ کہہ کے واں سے گئے فاطمہ کے گھر
سائل کا حال عرض کیا سب بچشم تر
مخدومہ جہاں نے کہا تب جھکا کے سر
غیر از خدا کسے ہے مرے حال کی خبر
فرزند میرے بھوک کی شدت سے مرتے ہیں
مجھ پر تو تین روز سے فاقے گزرتے ہیں

محتاج خود طعام کے ہیں فخر انبیا
کرتے ہیں روز فاقہ کشی شاہ لافتا
سائل کی آہ سخت ہے پر دوں اسے میں کیا
بچوں کو غش ہے، کانپتے ہیں میرے دست و پا
طاقت نہیں ہے اتنی کہ اُٹھ کر کھڑی ہوں میں
سجادے پر نماز میں گر گر پڑی ہوں میں

پر ہوں سخی کی بیٹی مجھے آتا ہے حجاب
یہ تو کبھی نہ ہوگا کہ سائل کو دوں جواب
خیر النسا خدا نے کیا ہے مرا خطاب
ہے شرم کی جگہ جو نہ ہوئے وہ بہرہ یاب
اب تک تو رد سوال کسی کا کیا نہیں
اس در پہ سائل آن کے خالی پھرا نہیں

مشہور ہے سخاوت محبوب ذو الجلال
فیاض ہے علی ولی شاہ خوشخصال
کیا جانے اجنبی مری فاقہ کشی کا حال
دل میں کہے گا وہ مرا خالی گیا سوال
اک نان جو بتول نے مجھ کو عطا نہ کی
حاجت روائے خلق نے حاجت روا نہ کی

آخر اُتار کر سر پُرنور سے ردا
سلماں سے زوجہ اسد اللہ نے کہا
کر رہن یہ ردا مری اور جو شتاب لا
تا سیر ہو طعام سے اک بندہ خدا
خالق نے کی ہے چادر رحمت عطا مجھے
کافی ہے سر پہ سایہ لطف خدا مجھے

لے کر ردا کو حضرت سلماں ہوئے رواں
شمعوں کے پاس جا کے کیا اس طرح بیاں
رکھ لے ردائے دختر پیغمبر زماں
جو دے کہ اک فقیر ہے زہراؑ کا میہماں
گھر میں جو کچھ نہ دینے کو پایا بتول نے
چادر گرو کو بھیجی ہے بنت رسول نے

یہ سنتے ہی وہ رونے لگا اور یہ کہا
واللہ زہد یہ ہے، یہ ہے ہمت و سخا
کس کا یہ حوصلہ ہے بجز بنت مصطفا
حقا کہ مصطفے ہے فرستادهٔ خدا
ناطق کلام حق ہے ثنائے بتول کا
توریت میں ہے ذکر ردائے بتول کا

یہ کہہ کے اس نے رکھ لی وہ چادر بچشم تر
نور خدا سے ہو گیا روشن تمام گھر
ہر تار ضوں خطوط شعاعی تھا جلوہ گر
لایا یہودی کلمہ طیب زبان پر
بے دیں کو دم میں صاحب ایماں بنا دیا
کافر کو اس ردا نے مسلماں بنا دیا

لے آیا جا کئے، کچھ رطب و جو وہ بالیقیں
سلماں وہ لے کے بنت نبی کے گیا قریں
جلدی سے لے کے دختر سلطان مرسلیں
چکّی میں پیسنے لگیں جو بادلِ حزیں
پر تھیں یہ ناتواں کہ بدن تھرتھراتا تھا
زہراؑ کو مارے ضعف کے غش پہ غش آتا تھا

فاقے کے مارے ضعف سے بیحال تھے حسن
چکّی کے پاس آ کے کیا ماں سے یہ سخن
بھوکوں پہ شکر ہے کہ ہوا فضل ذوالمنن
فاقے سے سنناتا ہے اماں مرا بدن
دنیا میں لوگ کھاتے ہیں نعمت زمانے کی
دو دن کے بعد یاں ہوئی تدبیر کھانے کی

کہنے لگیں حسنؑ سے وہ بنت رسول حق
واری ہے اس طعام کا اک اور مستحق
ہونے سے دیر کے مرا ہوتا ہے رنگ فق
بھوکا وہ پھر نہ جائے یہی ہے مجھے قلق
کھا کے تمھارے حق میں جو سائل دُعا کرے
ہے کیا عجب جو حق تمھیں نعمت عطا کرے

سائل کا فاطمہؑ سے حسنؑ نے سُنا جو نام
کہنے لگا وہ لختِ دلِ سید انام
سائل ہے میہماں تو نہ مانگیں گے ہم طعام
دیوے گا ہم کو اجر سوا، رب ذوالکرام
لڑکے ہیں، گو پہ آج تو محنت اٹھانے دو
ہوگا ثواب ہم کو بھی چکّی پھرانے دو

کُرتے کی آستین الٹ کر وہ خوش صفات
چھوٹا سا چوب اس کی جانب بڑھا کے ہات
جو پیسنے کو ہو گئے آمادہ ماں کے سات
لے کر بلائیں فاطمہؑ نے تب کہی یہ بات
جو پس چکے کڑھاؤ نہ احمد کی جائی کو
صدمہ نہ پہنچے کچھ تری نازک کلائی کو

آخر پکا کے روٹیاں اور اس پہ خُرما دھر
سلماں کو دیں تو کہنے لگا یوں وہ خوش سیر
ہیں آپ تین دن سے گرسنہ من پسر
اب نانِ جو رکھو کہ حسن ہووے بہرہ ور
بولیں بتول اس میں سے لینا روا نہیں
سائل کا کیا خدا ہے، ہمارا خدا نہیں

سلماں نے جا کے تب دیا سائل کو وہ طعام
تب اُس سے پوچھنے لگے یوں سید انام
کھانا دیا یہ کس نے تو بولا وہ نیک نام
زہرا کے گھر سے لایا ہوں اے شاہ خاص و عام
فاقہ جو تھا رسول کو بھی مرتضی کو بھی
حیرت ہوئی نبیؐ کو بھی شیر خدا کو بھی

اُٹھ کر گئے بتولؑ کے گھر سرور زمن
دیکھا کہ فاطمہؑ میں نہیں طاقت سخن
آنکھوں میں حلقے پڑ گئے ہیں، زرد ہے بدن
مُرجھا گیا ہے صورت گل چہرۂ حسنؑ
فاقوں سے فاطمہ کا زبس شیر خشک تھا
جھولے میں دودھ بن لب شبیر خشک تھا

آنکھوں میں آنسو بھر کے محمدؐ نے یہ کہا
اے میری نورِ عین یہ کیا حال ہے ترا
کی عرض فاطمہ نے کہ اے فخر انبیا
گزرے ہیں تین روز کہ کھانا نہیں ملا
راضی ہوں میں تو جو کہ رضائے الٰہ ہے
لیکن حسنؑ حسینؑ کی حالت تباہ ہے

سن کر سخن یہ رونے لگے سرور اُمم
گودی میں پھر نواسوں کو لے کر بہ درد و غم
کی یہ دُعا رسول خدا نے بچشم نم
اے رازق العباد کر ان بچوں پر کرم
آسودگی ہے سارے زمانے کے واسطے
آلِ رسول روتے ہیں کھانے کے واسطے

زہرا ہے تیری خاص کنیزوں میں انتخاب
تیرے کرم سے قاسم روزی ہے بوتراب
دونوں کو پر ہے دولت دنیا سے اجتناب
زہرا کا حال دیکھنے کی اب نہیں ہے تاب
صدمے عجب گزرتے ہیں اس باتمیز پر
فاقے ہیں تین روز سے تیری کنیز پر

حضرت کا یہ نہ ختم ہوا تھا ابھی کلام
موجود اک طبق میں ہوا خلد کا طعام
خوشبو وہ تھی کہ جس سے معطر ہوا مشام
آئی صدائے غیب کہ اے سید انام
رتبہ یہ کم تھا مریم و حوا کے واسطے
کھانا یہ ہم نے بھیجا ہے زہرا کے واسطے

اس صابرہ کو ہم نے وہ بخشا ہے اقتدار
خدمت ہے جس کی بنتِ سلیماں کا افتخار
سب نعمتوں پہ خُلد کی اس کو ہے اختیار
کہہ دے گی یہ جسے وہی ہوویگا رستگار
دنیا میں آج گو اسے عسرت کے رنج ہیں
پر فاطمہ کے واسطے عقبیٰ کے گنج ہیں

جس پر یہ کبریا کی عنایت ہو یہ کرم
اس پر قلیل عمر میں کیا کیا ہوئے ستم
دنیا سے کوچ کر گئے جب سرور امم
اس فاقہ کش پہ ٹوٹ پڑا کوہ درد و غم
محبوب کبریا سا پدر گھر سے اُٹھ گیا
سایہ تھا جس کا سر پہ وہی سر سے اٹھ گیا

تھا رونے پیٹنے کے سوا اور کچھ نہ کام
سینے سے آہیں بھرتی تھیں لے لے پدر کا نام
کہتیں تھیں ڈاڑھیں مار کے یا سید انام!
تم کیا جہاں سے اُٹھ گئے زہرا ہوئی تمام
رہتی ہے صبح و شام نظر سوئے در مری
شفقت سے پوچھتے نہیں آ کر خبر مری

تم کو تو مجھ بغیر نہ تھا ایک دم قرار
بیٹی سے کیوں خفا ہوئے یا شاہ نامدار
چھاتی سے مجھ کو کون لگا کر کریگا پیار
فرقت میں آپ کی نہ جیے گی یہ سوگوار
اس فاقہ کش کو چھوڑ کے بابا کدھر گئے
آباد گھر بتول کا ویران کر گئے!

سینے میں درد و غم تو بدن زار، رنگ زرد
سوزش جگر میں ہوش پر آگندہ، دل میں درد
تن میں کبھی بخار، کبھی ہاتھ پاؤں سرد
پوشاک میلی بال پریشان رخ پہ گرد
بند آنکھیں دل میں یاد رسالت پناہ کی
تکیے سے سر کبھی جو اٹھایا تو آہ کی

حضرت کے خالی حجرے میں دن بھر گزارتی
بستر کے گرد آپ کو پھر پھر کے وارتی
تکیوں پہ ملتی آنکھوں کو اور ڈاڑھیں مارتی
بوئے پدر جو آتی، تو رو رو پکارتی
لاؤں کہاں سے آہ، دو عالم کے شاہ کو
سوئے زمیں میں چھوڑ کے اس خوابگاہ کو

فریاد کی کبھی، کبھی چھاتی پہ مارا ہات
گر بات کی تو شفقت خیرالوریٰ کی بات
غم تھا یہی کہ سر پہ نہیں شاہ کائنات
زہرا جیے، جہاں سے پیمبر کی ہو وفات
دنیا کے درد و غم سے چھڑاتے نہیں مجھے
پاس اپنے بابا جان بلاتے نہیں مجھے

رغبت نہ کھانے پر تھی نہ پانی کا تھا خیال
چہرے پہ آنسو بہتے تھے آنکھیں تھیں دونوں لال
کُرتا سیاہ بر میں، پریشان سر کے بال
پہروں زمیں پہ غش میں پڑی رہتی تھی نڈھال
نے فرش سے غرض تھی، نہ بستر سے کام تھا
گر کام تھا تو ذکر پیمبر سے کام تھا

اس صدمے پر بھی درپئے ایذا تھے اہل کیں
باغ فدک پہ ظلم سے قابض ہوئے لعیں
مسجد میں خط سند کا گئی لے کے وہ حزیں
اس کو دیا جواب کہ تیرا یہ حق نہیں
بس چل سکا نہ زوجہ شیر الٰہ کا
پرزے کیا نوشتہ، رسالت پناہ کا

مانند بید غیظ سے تھرائی فاطمہ
روتی نبیؐ کی قبر پہ پھر آئی فاطمہ
چھاتی پہ ہاتھ مار کے چلائی فاطمہ
فریاد کرنے آئی ہے دُکھ پائی فاطمہ
یا شاہ ضبط ملک مرسی آج ہو گئی
بیٹی تمھاری قوت کو محتاج ہو گئی

لوٹی گئی بتول، مرا باغ چھن گیا
حاصل اسی کا تھا مرے جینے کا آسرا
بچوں کو اپنے آہ کھلاؤں گی اب میں کیا
حضرت کے غم سے ہو گئے حیدر شکستہ پا
مزدوری کر کے لاتے تھے سو وہ بھی چھٹ گئی
زہراؑ تمھارے مرنے سے ہر طرح لٹ گئی

دو داد، اے پدر! مجھے اعدا ستاتے ہیں
ہر روز رنج نو مجھے دینے کو آتے ہیں
بچے گرسنگی سے مرے تلملاتے ہیں
بے آس ہو کے آنکھوں سے آنسو بہاتے ہیں
کس سے کہوں جو کچھ مری توقیر ہوتی ہے
شیر خدا کے قتل کی تدبیر ہوتی ہے

یہ بین کر کے کھول دیا فاطمہ نے سر
ہاتھوں سے پیٹنے لگی چھاتی بچشم تر
مسجد کے کانپنے لگے دیوار و بام و در
جنبش میں آ گئی لحد سید البشر
رقت ہوئی نہ ضبط جو اس دلفگار سے
نکلے نبی کے دست مبارک مزار سے

قبر رسولِ پاک سے پھر آئی یہ صدا
زہراؑ کو کیوں ستاتے ہو اس نے کیا ہے کیا
پہچانا سب نے ہاتھ اور آواز مصطفا
آثار حشر کے ہوئے عالم میں غل پڑا
گردوں پہ سن کے حشر کے شور و نشور کو
نزدیک تھا کہ پھونکے سرافیل صور کو

اتنے میں آئے روتے وہاں شاہ لافتا
چادر اڑھائی فاطمہؑ کو، اور یوں کہا
بس بس خدا کے واسطے کرتی ہو کیوں بُکا
گھر میں چلو کہ روتے ہیں سبطین مصطفا
لازم ہے تم کو رحم کہ رحمت کا باب ہو
ایسا نہ ہو کہ خلق پہ نازل عذاب ہو

یہ کہہ کے گھر میں لائے جناب بتول کو
غش آیا فرط ضعف سے بنت رسول کو
اس پر بھی دشمنی تھی یہ قوم جہول کو
رہنے دیا نہ چین سے اُس دل ملول کو
پاس ادب رسولؐ کے گھر کا اٹھا دیا
دروازہ آ کے آگ سے اس کا جلا دیا

در سے لگی وہ کہتی تھی آنسو بہا بہا
کیوں گھر مرا جلاتے ہو میں نے یہ کیا کیا؟
اک شخص نے ستم یہ کیا وا مصیبتا
دروازہ لات مار کے اُس پر گرا دیا
پہلو پہ آئی ضرب جو بنت رسولؐ کے
محسن ہوا شہید شکم میں بتول کے

صد حیف رحم آیا کسی کو نہ زینہار
بازو بھی تازیانہ سے اُس کا کیا فگار
رسّی گلے میں ڈال کے مثل گناہگار
کھینچی خدا کے دوست پہ شمشیر آبدار
غل تھا کہ کل تو احمد مختار مر گئے
اور آج فاطمہ پہ یہ صدمے گزر گئے

اس روز سے بتولؑ کی حالت ہوئی تباہ
روتی تھیں اپنے حجرے میں پہروں باشک و آہ
حسرت سے منھ پہ بچوں کے کرتیں کبھی نگاہ
کہتیں کبھی علی سے کہ اے ضیغم الٰہ
کرتی ہے موت قطع سخن اشتیاق کے
ایام و فصل گزرے دن آئے فراق کے

رخصت ہے تم سے اور وصیت ہے یہ مری
بچوں سے میرے رہیو خبر دار، یا علی!
میرے حسنؑ حسینؑ کو ایذا نہ دے کوئی
مجھ سے جدا یہ رات کو ہوئے نہیں کبھی
مر جاؤں جب تو چھاتی پہ ان کو سلائیو!
دونوں کو پیار کیجو گلے سے لگائیو!

ہر دم مجھے غش آتا ہے یا شاہ بحر و بر
زینبؑ ابھی سے روتی ہے منھ ڈھانپ ڈھانپ کر
ہوتا ہے اُس کے حال پہ ٹکڑے مرا جگر
یہ میری لاڈلی میرے غم میں نہ جائے مر
مجھ کو دعائیں جینے کی پاس آ کے دیتی ہے
ہر دم بلائیں ننھے سے ہاتھوں سے لیتی ہے

رو کر کہا علیؑ نے یہ کیا کرتی ہو کلام
ماتم میں مصطفےٰ کے تو روتا ہوں صبح و شام
فرقت تمھاری اب ہے مجھے مرگ کا پیام
سمجھایا فاطمہ نے، کہ ہے صبر کا مقام
بن ماں کی تھی جہاں میں پدر کو بھی رو چکی
مدت تمام عمر کی زہراؑ کی ہو چکی

شب کو مجھے اٹھائیو، اے شاہ لافتا
دیکھے نہ دشمنوں میں جنازہ کوئی مرا
بیزار اہل ظلم سے ہے بنتِ مصطفا
بھولی نہیں ہوں میں جو مجھے سب نے دکھ دیا
محسن کے خوں کی داد نہ جب تک میں پاؤنگی
پیش خدا میں عرش کا پایا ہلاؤنگی

یہ سُن کے آب دیدہ ہوئے شاہ مشرقین
اتنے میں آئے مضطر و حیراں حسنؑ حسینؑ
مادر کے منھ کو دیکھ کے روئے یہ شور و شیں
کہنے لگی علیؑ سے یہ احمد کی نور عین
مہماں کوئی گھڑی کی محمد کی پیاری ہے
بہلاؤ تم انھیں کہ مجھے دم شماری ہے

بولے علیؑ یہ بیٹوں کو چھاتی لگا لگا
تم جاؤ سُوئے روضہ محبوب کبریا
واں ننھے ننھے ہاتھ اُٹھا کر کرو دُعا
تا رحم فاطمہؑ کے کرے حال پہ خدا
بھیجا انھیں اُدھر جو وصی رسولؐ نے
حُجرے کے در کو بند کیا یاں بتول نے

مسجد میں مرتضیٰ گئے روتے پے نماز
یاں فاطمہ نے حق سے کہا اپنے دل کا راز
اے خالق زمین و زماں رب بے نیاز
میں ہوں تری کنیز، تو عالم کا کار ساز
مقبول یہ دعا مری ہر آن کیجیو!
مشکل فشار قبر کی آسان کیجیو!

بیٹی ترے رسولؐ کی میں ہوں جگر فگار
زوجہ ہوں اس کی بخشی جسے تو نے ذوالفقار
فرزند وہ دیے کہ کیا جن کو تونے پیار
سب کچھ دیا، تو دے مجھے اتنا بھی اختیار
محشر میں اُٹھ کے قبر سے جب آئے فاطمہ
چاہے جسے بہشت میں لے جائے فاطمہ

یہ کہہ کے چُپ ہوئی جو مخدومہ جہاں
زینب یہ بولی فضہ سے باچشم خوں فشان
کچھ کہتے کہتے ہو گئیں خاموش اماں جاں
آئی صدائے احمد مختار ناگہاں
چھوڑا جہانِ فانی کو بنتِ رسولؐ نے
صف ماتمی بچھاؤ قضا کی بتول نے

زینب نے سُن کے نانا کی آواز دردناک
کھولا جو در تو دیکھا سدھاریں بتول پاک
منھ پیٹا، چھاتی کوٹی، کیا پیرہن کو چاک
فضہ نے بین یہ کیے سر پر اُڑا کے خاک
شہزادی میری ہائے جہاں سے گزر گئی
فضہ نہ فاطمہؑ کی بلالے کے مر گئی

اتنے میں آئے فاطمہ زہرا کے نونہال
آنکھوں میں اشک گرد بھرے گیسوؤں کے بال
منھ دیکھ ایک ایک کا بولے بصد ملال
کیا غش پھر آ گیا ابھی، اماں کا کیا ہے حال
زینبؑ پکاری قہر ہوا ننگے سر کرو
بابا کو ماں کے مرنے کی جا کر خبر کرو

یہ سنتے ہی وہ رونے لگے، ڈاڑھیں مار کر
پھینکیں زمیں پہ ٹوپیاں اپنی اُتار کر
وا حسرتا کہا کئی باری پکار کر
پیراہنوں کو جیب پھر تار تار کر
مسجد میں جا کے کہنے لگے بابا جان سے
گھر میں چلو کہ اُٹھ گئیں اماں جہان سے

بیٹوں سے مرگ فاطمہ کی سنتے ہی خبر
غش ہو گئے علیؑ ولی شاہ بحر و بر
چلائے شیعان علی پیٹ پیٹ کر
تازہ ہوا پھر آج غم سید البشر
مارا تھا بے گناہ جسے تازیانے سے
وہ فاقے کرنے والی سدھاری زمانے سے

غاصب فدک کے روز ستاویں گے کس کو آہ
اب کس کا گھر جلانے کو جائیں گے روسیاہ
محسن کے خون کی ہوئیں گی اب حق سے داد خواہ
بنت رسول پاک کو ایذا دی بے گناہ
کس درد سے نواسے پیمبرؐ کے روتے ہیں
دونوں کی بیکسی پہ جگر ٹکڑے ہوتے ہیں

اک دم کے بعد ہوش میں آئے جو مرتضا
دیکھا پچھاڑیں کھاتے ہیں سبطین مصطفا
روتے ہیں ڈاڑھیں مار کے اصحاب باوفا
غل ہے کہ ہائے دختر سردار انبیاء
پھیلائے ہاتھ دیکھ کے اس شور و شین کو
روئے گلے لگا کے حسنؑ اور حسینؑ کو

بیٹوں کو ساتھ لے کے چلا وہ فلک جناب
آئے حرم میں ساتھ جو بادیدہ پُر آب
زہراؑ کو مُردہ دیکھ کے دل ہو گیا کباب
منھ سے ردا اٹھا کے یہ رو رو کیا خطاب
بی بی علی کو چھوڑ کے دیر خراب میں
آخر گئیں رسول خدا کی جناب میں

اب کون لے گا شبّر و شبیر کی خبر
چھوٹے سے سن میں ہو گئے بیکس مرے پسر
کیا کہہ کے دیوے ہائے تسلی انھیں پدر
افسوس ہے کہ ہو گیا ویراں علیؑ کا گھر
جیتے ہیں کب جو ہجر کے صدمے اُٹھاتے ہیں
ہم بھی تمھارے پاس کوئی دن میں آتے ہیں

سُن کر خدا کے شیر سے پُردرد یہ بیاں
برپا تھا حشر خانہ زہراؑ کے درمیاں
منھ پیٹتی تھیں بیبیاں بانالہ و فغاں
تھا حال دلبران علیؑ یہ کہ الاماں
مردے سے ماں کے، دونوں پسر لپٹے جاتے تھے
حیدرؑ ہٹا ہٹا اُنھیں چھاتی لگاتے تھے

ماتم میں گزری بنت نبی کے جو آدھی رات
میت کو دے کے غسل و کفن شاہ خوش صفات
گھر سے جنازہ لے چلے بیٹوں کو لے کے سات
زینبؑ پکاریں مار کے چھاتی پہ دونوں ہات
کیا ہے کہ بیٹیوں سے جو منھ موڑے جاتی ہو
اماں اکیلے گھر میں ہمیں چھوڑے جاتی ہو

اب آگے دفن فاطمہ کا کیا سناؤں حال
کاغذ ہے سینہ ریش قلم کی زباں ہے لال
گر دل میں تیرے مرثیہ گوئی کا ہے خیال
بس اے انیسؔ حیدر صفدر سے کر سوال
ذہن سلیم اپنے کرم سے عطا کرو!
یا مرتضی علیؑ مری حاجت روا کرو!
