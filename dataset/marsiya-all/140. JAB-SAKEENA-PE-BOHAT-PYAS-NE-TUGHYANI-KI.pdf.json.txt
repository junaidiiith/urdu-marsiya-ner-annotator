www.emarsiya.com


جب سکینہ پر بہت پیاس نے طغیانی کی
چشمۂ جسم سے اشکوں نے فراوانی کی
رو رو کہتی تھی کہ اک بوند نہ دی پانی کی
خوب اعدا نے مرے باپ کی مہمانی کی!
کیا غضب ہے کہ پیے لشکر اعدا پانی
دو دو دن پائے نہ احمد کا نواسا پانی

کیا غصب ہے کہ لعیں ندی سے ہوئیں سیراب
پسر ساقی کوثر کو میسر نہ ہو آب
پیاس کے مارے کئی دن سے ہیں بچے بتیاب
پانی پیاسوں کو نہ دینا یہ سمجھتے ہیں ثواب
کچھ عجب طرز ہے ان لوگوں کی مہمانی کا
کربلا میں ہمیں محتاج کیا پانی کا

رسم دنیا میں ہے مہماں جسے بلواتے ہیں
خاطریں کرتے ہیں کھانا اُسے کھلواتے ہیں
سرد پانی وہ پیاسا ہو تو پلواتے ہیں
کیسا کھانا، یہ ہمیں پانی سے ترساتے ہیں
اُن کے لشکر میں ہر ایک شخص ہے پیتا پانی
ہم نے چوبیس پہر سے نہیں دیکھا پانی

آخر اتنوں میں کسو کے بھی تو بچے ہوں گے
پانی وہ مانگتے ہوں گے، تو نہ دیتے ہوں گے؟
علی اصغرؑ کی طرح سے وہ پیاسے ہوں گے
یا مری طرح سے لب تشنہ وہ لڑکے ہوں گے
رحم بچوں پہ بھی کھاتے جو یہ جلاد نہیں
کیا مگر ان میں کوئی صاحب اولاد نہیں

پیاس سے روتے ہیں ہم، اور لعیں ہیں خورسند
لاولد وہ سب ہیں کسی کے نہیں شاید فرزند
ہوتا گر ان کے کلیجہ کا بھی کوئی پیوند
تو انھیں گریہ و زاری مری آتی نہ پسند
بلکہ بن مانگے یہاں آپ وہ لاتے پانی
اپنے بچوں کی طرح ہم کو پلاتے پانی

میرے بابا کو تو پانی نہیں دیتے اعدا
آپ فرزند علیؑ ہے کئی دن سے پیاسا
شہ مظلوم کو گر پانی کہیں سے ملتا
آپ پیتے نہ، مجھے لا کے پلاتے بابا
میرا کیا ذکر ہے، مجھ سے تو محبت ہے انہیں
صدقے میں غیروں کے بچوں سے بھی الفت ہے انہیں

شہ والا تو ہیں واللہ سخی ابن سخی
پانی ملتا تو مجھے پیاسا نہ رکھتے وہ کبھی
جانتے سب ہیں یا ادنی ہے سخاوت ان کی
جب یہاں پہنچے تو تہیں چھاگلیں پانی سے بھری
پیاس سے لشکر حر جس گھڑی بیتاب ہوا
واہ رے رحم! کہ حضرت کا جگر آب ہوا

دھیان کچھ پیاس کا اپنی نہ رہا سرور کو
پانی جو ساتھ تھا پلوا دیا سب لشکر کو
غش پہ غش پیاس سے آتے ہیں علی اصغر کو
اب یہ پانی نہیں دیتے خلف حیدرؑ کو
وہ مروت شہ دیں کی، یہ مرت اِن کی
وہ سخاوت مرے بابا کی یہ ہمت اِن کی

میرے بابا نے کیا لشکر حر کو سیراب
یہ تو بچوں کو بھی دیتے نہیں اک قطرۂ آب
پیاس کی گرمی سے دل ہو گیا سینہ میں کباب
کوئی لللہ کرے پانی کی تدبیر شتاب
جان بچنے کی نہیں جی سے گزر جاؤں گی
اب اگر پانی نہ پاؤں گی تو مرجاؤں گی

تشنگی آگ جگر میں مرے بھڑکاتی ہے
پانی بن ہاے زباں خشک ہوئی جاتی ہے
کوئی صورت نہیں جینے کی نظر آتی ہے
پیاس اب نزع کے صدمے مجھے دکھلاتی ہے
میرے عمو کو مرے حال سے آگاہ کرو!
فکر پانی کا کہیں سے مرے لللہ کرو!

کہہ کے یہ صحن میں خیمہ کے وہ اک بار گری
خاک پر ماہی بے آب کی صورت تڑپی
دوڑی یہ کہتی ہوئی زوجہ عباس علیؑ
پانی بن ہاے میری لاڈلی کی جان گئی
زینبؑ اک سمت سے کرتی ہوئی فریاد آئی
اک طرف روتی ہوئی بانوے ناشاد آئی

زوجہ عباسؑ کی گھبرا کے چلی ڈیوڑھی پر
پہونچی در پر تو یہ شوہر کو پکاری روکر
جلد یا حضرت عباس علی آؤ ادھر!
پانی بن مرتی ہے بچی تمہیں کچھ بھی ہے خبر
سرد ہے جسم، زباں خشک ہے غش طاری ہے
اے علمدار! یہی وقت مدد گاری ہے

یہ صدا سن کے حسینؑ ابن علیؑ گھبرائے
دیکھ خیمہ کی طرف بھائی سے یوں کہنے لگے
بھائی، بھابی نے پکارا ہے ابھی ڈیوڑھی سے
کیا کوئی مر گیا دیکھو تو ہیں سب کیوں روتے
ہے یقین مجھ کو سکینہ کو غش آیا ہوگا
پانی لانے کے لیے تم کو بلایا ہوگا

پانی بن جان سکینہ کی گئی ہائے ستم!
مرتی ہے عاشق فرزند علیؑ ہائے ستم!
کہاں یہ عمر، کہاں تشنہ لبی ہائے ستم!
بوند اعدا نے نہ اک پانی کی دی ہاے ستم!
پیاس سے آنکھوں میں ہر ایک کا دم دیکھتے ہیں
بچتے بن پانی موئے جاتے ہیں، ہم دیکھتے ہیں

سن کے یہ روتے ہوئے حضرت عباسؑ چلے
دیکھا ڈیوڑھی پہ جو زوجہ کو تو یوں کہنے لگے
خیر ہے کس لیے گھبرا کے بلایا ہے مجھے
بولی وہ کیا کہوں! کچھ پوچھونے اس دم مجھ سے
دختر شاہ مدینہؐ کو غش آیا صاحب!
جلدی چلیے کہ سکینہؑ کو غش آیا صاحب!

سُن کے یہ خیمہ میں گھبرا کے علمدار آیا
خاک پر پیاسی سکینہؑ کو تڑپتا پایا
گود میں لے کے بھتیجی کو یہ رو رو کے کہا
آنکھ تو کھولو تری پیاس کے قربان چچا!
دیکھ لایا ہوں ترے واسطے ٹھنڈا پانی
کھول دے آنکھ مری جان! میں لایا پانی

بولی زانو پہ چچا جان بٹھاؤ مجھ کو
لا کے رکھا ہے کہاں پانی دکھاؤ مجھ کو
رو چکی ہوں میں بہت اب نہ رلاؤ مجھ کو
مرتی ہوں پیاس سے اب پانی پلاؤ مجھ کو
اے چچا سینہ میں دل میرا جلا جاتا ہے
پانی دینا ہے تو دو، پھر مجھے غش آتا ہے

ایک قطرہ بھی نہ پانی کا اگر پاؤں گی
آپ کے دیکھتے ہی دیکھتے مرجاؤں گی
اب غش آیا تو نہ پھر ہوش میں میں آؤں گی
خلد میں تشنہ لبی دادی کو دکھلاؤں گی
آسرا اب تو چچا جان تمہارا ہے مجھے
فکر کیجے مری کچھ، پیاس نے مارا ہے مجھے

سنی اس غازی نے جس وقت بھتیجی سے یہ بات
دل یہ بھر آیا کہ رونے لگا وہ نیک صفات
اور کہا سامنے لہراتا ہے دریاے فرات
پانی اتنا نہیں ملتا کہ پیے یہ، ہیہات
خون معصوموں کا گردن پہ لعیں لیتے ہیں
آپ پیتے ہیں، انہیں پانی نہیں دیتے ہیں

اتنے میں ابن امام حسینؑ عالی جاہ
چھوٹا قاسمؑ سے تھا، کہتے تھے اسے عبداللہ
مشک اک سوکھی لیے کاندھے پہ با حال تباہ
زلفیں بکھری ہوئی رخساروں پہ، جوں مشک سیاہ
چہرہ کمھلایا ہوا پیاس سے پانی بن تھا
ڈر تھا اک کان میں دس گیارہ برس کا سن تھا

پاس عباسؑ کے روتا ہوا دوڑا آیا
اور علمدار کے شانے سے لپیٹ کر بولا
فکر کیجے مری اب پیاس سے مرتا ہوں چچا!
صدقہ شبیرؑ کا لا دو مجھے پانی تھوڑا
جس طرح ہو سکے اس نہر سے لاؤ پانی
واسطہ پیاسی سکینہؑ کا پلاؤ پانی

میرے بابا نہیں جیتے، جو پلاویں پانی
بھائی قاسمؑ نہیں جیتے، جو منگاویں پانی
میرے عمو نہیں ممکن ہے جو پاویں پانی
لائیں دریا سے، تو ہاں آپ ہی، لاویں پانی
پانی لانے میں چچا جان نہ تاخیر کرو!
بے پدر ہوں مری کچھ بچنے کی تدبیر کرو!!

جب کہ عباسؑ نے اُس بچے کا یہ حال سنا
بس علمدار حسین ابنِ علیؑ کانپ گیا
چوم کر ماتھے کو بولا ترے قربان چچا
تو نہ رو، پانی ترے واسطے میں لاؤں گا
میں تو موجود ہوں گو سید مسموم نہیں
حال کیا پیاس کا مجکو تری معلوم نہیں؟

کہہ کے بس اتنا سوے نہر چلا تشنہ دہن
فرط گر یہ سے نہ کچھ منھ سے نکلتا تھا سخن
تب سکینہؑ نے علمدار کا پکڑا دامن
اور کہا رات کو فرماتے تھے یہ شاہ زمن
جب تلک سر کو مرے کاٹ نہیں لینے کے
تب تلک اہل ستم پانی نہیں دینے کے

میں تمھیں جانے نہیں دینے کی سُوے میداں
لڑیں گے آپ سے واللہ وہ سب بے ایماں
پانی کے واسطے مفت آپ کی جاوے گی جاں
آپ کی جان پر سو جاں سے سکینہؑ قرباں
پیاس کے مارے بلا سے، جو میں مرجاؤں گی!
آپ اگر جیتے نہ ہوں گے تو کدھر جاؤں گی؟

بولے عباسؑ کہ پھر پانی ملے گا کیوں کر
تم تو جانے نہیں دیتی ہو ہمیں دریا پر
تا کجا تشنہ لبی، پیاس سے تم جاؤ گی مر
رو کے عباسؑ سے کہنے لگی وہ خستہ جگر
چاہ اک کھو دیے گھر میں کہ پییں ہم پانی
لب تو تر ہوں گئے زیادہ ملے یا کم پانی

تب علمدار حسینؑ ابن علیؑ کہنے لگا
جان تک گر مری کام آوے تو تجھ پر ہے فدا
مجھ کو منظور ہے واللہ جو کچھ تیری رضا!
تیری خدمت سے نہ انکار کروں گا اصلا
چاہ بھی کھو دے گا، اور جان بھی دیگا عباسؑ
جو،مری جان! کہو گی سو کرے گا عباسؑ

سُن کے یہ خیمہ کی جانب کو سکینہؑ دوڑی
بیلچا رکھا تھا، خیمہ میں اسے لے آئی
اس کو لے کر پس خیمہ گئے عباس علیؑ
پیچھے عباسؑ کے تھے تشنہ دہن لڑکے کئی
کیا کچھ عذر نہ زنہار کنواں کھودنے میں
ہوا مشغول علمدار کواں کھودنے میں

چاہ کے گرد تھے بیٹھے ہوئے پیاسے بچے
ہاتھ میں کوئی لیے کوزہ کوئی جام لیے
پانی نکلا کہ نہیں دیکھتے تھے جھک جھک کے
کہتے تھے، دیکھیں! کسے ملتا ہے پانی پہلے
کوئی کہتا تھا کہ میں تو ہوں سحر سے پیاسا!
کوئی کہتا، میں ہوں چوبیس پہر سے پیاسا!!

تھی کھڑی جام لیے ایک طرف دختر شاہ
منتظر پانی کا تھا، ایک طرف عبداللہ
باقرؑاک سمت کھڑا روتا تھا با نالہ و آہ
ایک جانب تھی رقیہ کھڑی با حال تباہ
بر سر چاہ کھڑے منتظر آب تھے سب
دھوپ کی گرمی تھی، اور پیاس سے بیتاب تھے سب

کچھ تری پانی کی ان کو نظر آئی جس دم
بچے آپس میں، سبھی ہو گئے شاد و خرم
ناگہاں، سنگ سر آب گڑا تھا محکم
بیلچا ٹوٹ گیا، اوس پہ جو بیٹھا اوس دم
مضطرب حضرت عباس علیؑ ہونے لگے
سر اوٹھا، دیکھ کے بچوں کی طرف رونے لگے

کہا عباس نے پھر سوے فلک کر کے نگاہ
کیا تری مصلحت، اس باب میں ہے یا اللہ!
جام خالی لیے سب روتے ہیں با حال تباہ
ایسا کیوں، پانی نے پیاسوں سے کنارا کیا، آہ!
یوں ہیں کیا پانی کو ترسا کرے اولاد حسینؑ
آج کیا ہے کہ پذیرا نہیں فریاد حسینؑ

پھر بصد جہاد کنویں میں سے وہ غازی روتا
جام میں، آب گل آلودہ کو لے کر نکلا
ہاتھ میں پیاسی سکینہؑ کے ہی وہ جام دیا
اور کہا پی لو کہ تر ہووے ذرا خشک گلا
جان دینے کو ترے واسطے تیار ہوں میں
پر سکینہؑ تری تقدیر سے لاچار ہوں میں

تب سکینہؑ نے علمدار سے رو رو کے کہا
تم بھی تو پیاسے کئی دن سے ہو عباسؑ چچا
صدقے ہو جائے سکینہؑ پیو پانی تھوڑا
بولے! عباس علیؑ ہیں تو نہیں پینے کا
گزرے چوبیس پہر، ہیں شہ والا پیاسے
کس طرح پانی پیوں، ہیں مرے آقا پیاسے


باپ کا حال سکینہؑ نے سُنا یہ جس دم
بولی، سچ ہے کہ پیاسے ہیں بہت شاہ امم
جا کے بابا کو، پلا آتے ہیں، پھر پانی ہم
ہونٹوں پر پھیرتے ہیں خشک زباں وہ پے ہم
شہ والا کو پلائیں تو پییں ہم پانی
اپنے بابا کو پلائیں تو پییں ہم پانی

کہہ کے یہ روتی ہوئی باپ کے وہ پاس گئی
رکھ دیا جام کو، اور شہ کے گلے سے لپٹی
کہتی تھی آپ پہ قربان ہو، یہ جان میری
پیار سے باپ کا منہ دیکھ کے پھر کہنے لگی
ٹھنڈی سانسیں نہ بھرو، پیاس کے مارے بابا!
پیو اس پانی کو قربان تمھارے بابا!

تب سکینہؑ سے یہ کہنے لگے سرورؑ رو رو
میں تو، واللہ نہیں پینے کا اس پانی کو
با با قربان ہو، بیٹا تمہیں یہ پانی پیو
میں تو پیاسا نہیں، تم مجھ سے بہت پیاسی ہو
کیوں مرے پانی پلانے کی تو تدبیریں ہے
اے سکینہ نہیں پانی مری تقدیر میں ہے

پانی کس طرح ترا باپ پیے اے پیاری!
خون ہوتا ہے، مرے خشک گلے سے جاری
پانی مجھ کو یہ دم ذبح نہ دیں گے ناری!
لب کوثر پہ یہاں جانے کی ہے تیاری
میرِ کوثر کو دکھانی ہے مجھے پیاس اپنی
آب خنجر سے بجھانی ہے مجھے پیاس اپنی

تیرے بابا کے تئیں ذبح کریں گے دشمن
خلد میں جاؤں گا اے لاڈلی میں تشنہ دہن
نیزہ پر ہو گا یہ سر، خاک پہ تڑپے گا بدن
بعد مرنے کے بھی ہوویں گے بڑے رنج و محن
کس طرح پانی سے یہ خشک گلا تر ہو گا
ہم کو توغل و کفن بھی نہ میسر ہوگا

بابا کی جب کہ سکینہؑ نے وصیت یہ سنی
ننھے ہاتھوں سے وہ سر پیٹ کے اپنا روئی
کہتی تھی تن سے نکل جائے کہیں جان مری
شہ مظلوم سے رو رو کے، وہ یوں کہنے لگی
بابا! کچھ آرزو مجھ کو بھی نہیں جینے کی
تم نہیں پینے کے، تو میں بھی نہیں پینے کی

چھوٹے بھائی کے لیے جاتی ہوں پانی لے کر
پیاس سے جھولے میں دم توڑ رہا ہے اصغرؑ
جا کے میں کرتی ہوں اس پانی سے لب اس کے تر
دودھ بھی خشک ہے ماں کا کہیں ہو جائے نہ مر
چھوٹا بھائی مرا، آنکھوں کا مرے تارا ہے
جان پیاری نہیں اپنی وہ مجھے پیارا ہے

کہہ کے وہ جھولے کی جانب چلی ہو کر بیتاب
الجھیں تب پاؤں میں اس بچی کے خیمہ کی طناب
پاؤں سنبھلا نہ زمیں پر، گری وہ سینہ کباب
جام بھی ٹوٹ گیا، بہہ گیا سب خاک پہ آب
رو رو چلائی کہ ہے ہے کروں اب کیا بابا!
آپ نے پیاسوں کی تقدیر کو دیکھا بابا!

ہو گئی ہاے چچا کی مرے محنت برباد
شاد کر کے کیا تقدیر نے مجکو ناشاد
کوئی سنتا نہیں، اب کس سے کروں میں فریاد
پانی دریا کا تو دیتے بھی نہیں وہ جلاد
سخت مشکل ہے کہ بن پانی تو رہ سکتی نہیں
اب چچا جان سے بھی پانی کو کہ سکتی نہیں

سن کے یہ بین علمدار گیا اس کے پاس
لے کے گودی میں سکینہؑ کو کہا با صد یاس
گر پڑا پانی بلا سے نہ کرو تم وسواس!
پانی بھر لائے گا جیتا ہے ابھی تو عباسؑ
لے کے پھر مشک سوئے نہر علمدار چلا
شاہ رو رو کے پکارے مرا غمخوار چلا!

پیٹ سر، کہنے لگی بانوے مضطر ہے ہے!
ہائے عباسؑ علی، ثانی جعفر ہے ہے!
بولی زینب مرے غم خوار برادر ہے ہے!
تم چلے مرنے کو، تنہا رہے سرور ہے ہے!!
زوجہ عباسؑ کی بولی علمدار چلے!
میرے مالک، مرے صاحب، مرے غمخوار چلے !!

کہہ کے یہ، دوڑ کے عباسؑ کا پکڑا داماں
سر جھکا پاؤں پہ، بولی میں تمہارے قرباں
میری تنہائی کا صاحب نہیں کچھ آپ کو دھیان
مرنے جاتے ہو تو پہلے مجھے کر لو بے جاں
تم چلے مرنے کو کیا لطف رہا جینے کا!
رانڈ ہو کر نہیں دنیا میں مزا جینے کا!!

تم سوا، اور کہو مالک و مختار ہے کون؟
تم اگر مارے گئے تو مرا غمخوار ہے کون؟
ماں نہیں، باپ نہیں میرا مددگار ہے کون؟
اور ہمدم مرا اے شہ کے علمدار ہے کون؟
خیر! تم مجھ سے منھ موڑے چلے جاتے ہو!
اپنے فرزندوں کو کیوں چھوٹے چلے جاتے ہو؟

سُن کے زوجہ سے یہ کہنے لگے عباس علیؑ
ہوش رکھ اپنے بجا اے مری بے کس بی بی!
صبر کر، صبر، کہ بے صبر نہ ہو تو اتنی
جانتی ہو کہ مصیبت میں ہے فرزند علیؑ
روکتی کیوں ہو مجھے راہ سعادت سے تم
بس ڈرو نالۂ خاتونِ قیامت سے تم

جاں نثاروں میں، میں اُس شاہ کے ہوں کہلاتا
مارے غیرت کے لہو، جوش ہے تن میں کھاتا
مجھ پہ گر وہ شہ بے کس نہ کرم فرماتا
کس طرح اُس کی علمداری کا رتبہ پاتا
بھائی کے قدموں پہ گر جان نہ دوں گا صاحب!
تو نبیؐ (سے بھی) میں شرمندہ رہوں گا صاحب!

آخراک روز اسی دہر میں مرجانا ہے
پاس عزت کا رہے جس کو وہی دانا ہے
منھ مجھے حیدر صفدرؑ کو بھی دکھلانا ہے
پیشتر شہ سے، گلا یہ مجھے کٹوانا ہے
تم کو لازم نہیں فریاد و بکا صبر کرو
رہو ہر حال میں راضی بہ رضا صبر کرو

اپنا وسواس ہے ناحق تمہیں اے نیک تمیز
مجھ سے بھی حضرت زینبؑ تمہیں رکھتی ہیں عزیز
میں تو ہوں شہ کا غلام، اور تم ہو ان کی کنیز
اس کے کام آئے تو جاں تک نہ سمجھنا کچھ چیز
تم تو ہو زینبؑ ناشاد کی خدمت کے لیے
اور مرا بیٹا ہے سجاد کی خدمت کے لیے

اپنی عزت کا بھی صاحب تمہیں مطلق نہیں دھیاں
دیکھو زینبؑ کے پسر دو ہوئے خوں میں غلطاں
رانڈ کبرا ہوئی مارا گیا قاسمؑ سا جوان
کیا شبیرؑ پہ تم نے بھی کسی کو قرباں؟
گر مجھے روکو گی اس دم تو قیامت ہوگی
تم کو خاتون قیامت سے ندامت ہوگی

طعنہ دیں گی تمہیں یہ بیبیاں ساری مل کر
ہم نے قربان کیا وارثوں کو سرورؑ پر
تھی مگر زوجہ عباس علی سخت جگر
اُس نے صدقے نہ کیا شاہ پہ اپنا شوہر
کبھی توقیر نہ تم پاؤگی ہم چشموں میں
مجکو روکو گی تو شرماؤ گی ہم چشموں میں

ماورا، اس کے ہر اک شخص پہ ہے یہ اظہار
شاہ بیٹوں کی طرح کرتے ہیں عباسؑ کو پیار
اور عباس بھی شبیر کا ہے عاشق زار
جب سنیں گے نہ علمدار ہوا شہ پہ نثار
کہیں گے جان کو افسوس ہے وہ کھو نہ سکا
بھائی مارا گیا عباس سے کچھ ہو نہ سکا

دم بخود رہ گئی یہ سنتے ہی وہ نیک (نہاد)
اور علمدار سوئے نہر چلا خرم و شاد
بس انیسؔ، آگے ہو خاموش، بیاں کر نہ زیاد
جانتے قتلِ علمدار کی ہیں سب رُوداد
تجھ کو اس نظم کا عباس صلا دیویں گے
زیر دامان علم حشر میں جادیویں گے
