

شپیر تاج تارک عرش عظیم ہے
دریا کے علم و حلم کا در یتیم ہے
سائل بہ کف ہے بحر وہ ایسا کریم ہے
اس کی ولا چراغ رہ مستقیم ہے
سب خلق فیض پاتی ہے نزدیک و دور سے
عالم میں روشنی ہے اُسی ایک نور سے

خلد بریں ہے گلشن کا شانۂ حسینؑ
عرش خدا ہے فرش جلو خانۂ حسینؑ
مصباح بزم خلق ہے افسانۂ حسینؑ
میکال و جبرئیل ہیں پروانۂ حسینؑ
شمس و قمر نثار شہِ ارجمند ہیں
مجمر ہے آسماں، تو ستارے سپند ہیں

کونین میں محیط ہے اس مہ جبین کا نور
ایماں کا حسن چہره دین مبیں کا نور
کرسی کی زیب مسند عرش بریں کا نور
وہ نور ہے خدائے جہاں آفریں کا نور
کس چشم کو فروغ تجلی کی تاب ہے
بس اے زباں خموش، اب آگے حجاب ہے

رضواں ہے باغبانِ گلستانِ شاہ دیں
روح القدس ہے تابع فرمان شاہ دیں
حوریں ہیں سو زباں سے ثنا خوان شاہ دیں
سارے ملک ہیں بندۂ احسان شاہ دیں
دم بھر کسی کا کام معطل کیا نہیں
عقدہ وہ کون سا ہے جسے حل کیا نہیں

مشکل میں درد و غم میں یہ کس کے نہ کام آئے
فطرس نے پر انھیں کے سبب بے پری میں پائے
خلقت میں مرتضےٰؑ کی طرح معجزے دکھائے
مقبول حق ہوئی وہ دعا جو زباں پہ لائے
جب ہاتھ اٹھائے گرد قمر ہالہ ہو گیا
اک دم میں زندہ مردۂِ صد سالہ ہو گیا

تھا گوہر محیط کرم فاطمہ کا لال
بے چین ہو گیا جو کسی نے کیا سوال
مولا کو سب کی عقدہ کشائی کا تھا خیال
کی مسکرا کے جس پہ نظر ہو گیا نہال
کچھ بات کی تو غنچہ امید کھل گیا
بخشے گناہ جس کے بہشت اس کو مل گیا

قفل در نجات کلید در نجات
ہے سرفراز جس کے قدم سے سر نجات
عمان فیض آب رخ گوہر نجات
صغرا کش مقدمہ دفتر نجات
عالم ہیں تا ابد عمل نیک و زشت کے
مالک ازل سے ہیں یہی آٹھوں بہشت کے

جس پر کرم ہو اُن کا اُسے بخشدے کریم
رضواں کہے کہ اب نہیں کچھ تجھ کو خوف و ہیم
یہ باغ خلد ہے وہ در جنت النعیم
ٹھنڈی ہوا ہے سایۂ طوبی میں ہو مقیم
قرب حسینؑ ہے تو خدا سے قریب ہو
آؤ تمھیں شراب طہورا نصیب ہو

حوریں کہیں کہ دور نہ جاؤ حسینیو
کوثر قریب ہے ادھر آؤ حسینیو
یہ شیوۂ بہشت ہے کھاؤ حسینیو
نہر لبن سے پیاس بجھاؤ حسینیو
حاضر ہیں قصر عنبر گلشن سرشت کے
پہنو کفن اُتار کے حلّے بہشت کے

سب جانتے ہیں ان پہ جو تھا مصطفےٰؐ کا پیار
مخفی کسی بشر پہ نہیں مرتضےٰ کا پیار
مستغنی البیان ہے خیر النسا کا پیار
ان سب کے چاہنے سے سوا تھا خدا کا پیار
بچپن سے بے نیاز کو ناز اُن کے بھاتے ہیں
جس چیز پر ہے جی وہی جبرئیل لاتے ہیں

حاضر ہوئی وہ شے انھیں جس کی طلب ہوئی
ہرنی کو دیر بچے کے لانے میں کب ہوئی
اُن کے ہر ایک کھیل میں تائید رب ہوئی
شب کا کبھی جو دن ہو ا تو دن کی شب ہوئی
آنکھوں میں اشک بھر کے جو سر کو فرو کیا
روح الامیں نے آن کے موتی کو دو کیا

یوسفؑ پہ ایک حضرت یعقوبؑ تھے نثار
پروانۂ جمال نبوت تھے بے شمار
آتے تھے اہلِ شہر زیارت کو بار بار
صدقے تھے سب مقرب درگا ہ کردگار
نور خدا کے چاہنے والے ہزار تھے
زہراؑ کا ایک چاند تھا ہالے ہزار تھے

آتے تھے یہ رسول خدا کو پیام رب
ہم بھیجدییں حسینؑ کو جس شے کی ہو طلب
رمان و سیب تازه و زرد آلود رطب
جبرئیلؑ لائے بس وہیں مانگا زباں سے جب
ہر وقت شاخ نخل تمنا ہری رہی
میووں سے ان کی گود ہمیشہ بھری رہی

عریان تھا روز عید جو وہ چودھویں کا ماہ
بھیجے خدا نے حلہ جنت بہ عز و جاه
رومال و زیر جامہ و پیراہن و کلاہ
ہنستے ہوئے پہن کے گئے سوئے عیدگاہ
رستے سے پھر کے آئے محمدؐ کے سامنے
گردن جھکا کے بیٹھ گئے جد کے سامنے

بولے یہ مسکرا کے رسول فلک اساس
کیون آج دور بیٹھے ہو آؤ ہمارے پاس
شپیر واہ واہ تمھیں زیبا ہے یہ لباس
جی چاہتا ہے ہم بھی پھریں آج آس پاس
ہے روز عید چھاتی سے لگ جاؤ آن کے
اے میرے جامہ زیب! فدا تیری شان کے

کیا لائے عیدگاہ سے اے میرے گلبدن
شرماتے ہوں گے دیکھ کے لڑکے یہ پیرہن
پھولا ہوا ہے پیش نظر خلد کا چمن
اس رنگ کا نہ ہوگا کبھی جامۂ حسن
موضوع ہے یہ رنگ شہادت کے واسطے
جامہ یہ قطع ہے اسی قامت کے واسطے

چھوٹے سے اس عمامہ و شملہ کے میں نثار
صدقے ان آستینوں کے اے میرے گلعذار
قربان اس قباؤ عبا پر یہ جان زار
یوسفؑ کے پیرہن کی ہے بو جس سے آشکار
کپڑے یہ دیکھکر شہ مرداں نے کیا کہا
پیارے گلے لگا کے تمھیں ماں نے کیا کہا

سب سے تو مل چکے مری جاں لو ادھر تو آؤ
ننھے سے ہاتھ اٹھا کے ہمیں تو گلے لگاؤ
صدقے ہوں اس دہن کے ذرا منھ تو آگے لاؤ
دے لو جو بوسۂ لب دنداں تو گھر میں جاؤ
کس غم سے بند لب ہے کہ اب کھولتے نہیں
کیا ہم سے تم خفا ہو کہ کچھ بولتے نہیں

بولا یہ ہاتھ جوڑ کے دست خدا کا لال
حضرت کو برقرار رکھے رب ذوالجلال
پوشاک یہ پہن کے تو ہم خوش ہوئے کمال
ناقہ نہیں کہ جس پہ چڑھیں اب یہ ہے ملال
عزت میں ہیں بزرگ شرف میں زیادہ ہیں
لڑکے تو سب سوار ہیں اور ہم پیادہ ہیں

پیدل تو عیدگاہ میں جانا ہے ننگ و عار
ہم کو بھی آج اونٹ منگا دو تو ہوں سوار
کہنے لگے حسینؑ سے محبوب کردگار
معلوم اب ہوا یہی غصہ تھا میں نثار
ہاں آپ رو ٹھتے ہیں تو مشکل سے منتے ہیں
اچھا سوار ہوجیئے ہم اونٹ بنتے ہیں

فرما کے یہ کمر میں رکھا دامن قبا
رکھ کر زمیں پہ ہاتھ نے اونٹ مصطفا
جیب قبا میں رکھ کے قدم کو وہ مہ لقا
پشت جناب سید لو لاک پر چڑھا
پائے حسینؑ عرش کا سرتاج ہو گیا
وہ روز عید کا شب معراج ہو گیا

کرسی و عرش دونوں بلندی سے اُن کی پست
تھا ایک اُن کے زیر قدم ایک زیر دست
پڑھ کر درود کہتے تھے مردان حق پرست
پائی ہے شہسواروں نے کیا خوش نما نشست
دونوں ہیں عرش و فرش کی زینت کے واسطے
ایسا نگیں ہو مہر نبوت کے واسطے

مرکب ہے مہر اور مہ کامل ہے یہ سوار
ایسے ہی راہوار کے قابل ہے یہ سوار
وہ جان ہے جہاں کی اور دل ہے یہ سوار
قرآں رسول ہیں تو حمائل ہے یہ سوار
رحمت میں مرتبت میں ہدایت میں ایک ہیں
چھوٹے بڑے تو ہیں پہ حقیقت میں ایک ہیں

بولے ہلا کے پاؤں حسین فلک مقام
ہے کس طرح کا اونٹ کہ جس کے نہیں لگام
گردن پھرا کے کہنے لگے سید الانام
ہاتھوں میں تھام لو مرے گیسوئے مشک فام
تم سا سوار کاہے کو دنیا میں پائیں گے
باگیں جدھر پھراؤ اُدھر دوڑے جائیں گے

گیسو نبیؐ کے ننھے سے ہاتھوں میں تھام کر
کہنے لگے حسینؑ کہ یا سید البشر
لڑکوں کے اونٹ بولتے ہیں سب اٹھا کے سر
منھ سے ہمارا اونٹ نہیں بولتا مگر
اس کا نہ بولنا تو بہت دل کو شاق ہے
اب اونٹ کی صدا کا ہمیں اشتیاق ہے

الفت رسول حق کو نواسے سے تھی کمال
غم تھا کہیں نہ رونے لگے فاطمہ کا لال
آخر بہ پاس خاطر فرزند خوش خصال
عف عف کہا تو ہلنے لگا عرش ذو الجلال
جنباں جو یک بیک طبقات زمیں ہوئے
نازل خدا کے حکم سے روح الامیں ہوئے

کی عرض مصطفےٰ سے کہ اے کل کے عیب پوش
اب کی صدا سے پھر نہ رہیں گے کسی میں ہوش
اس دم ہے بحر رحمت رب العلا کو جوش
ساتوں جہنم آج ہوئے جاتے ہیں خموش
جس دم رہے نہ آتش دوزخ جہان میں
دشمن علیؑ کے جائیں گے پھر کس مکان میں

امت کا آپ کی کوئی اچھا نہین عمل
آئے گا انتظام عدالت میں پھر خلل
کیا کیا نہ شیر حق نے کیا مشکلوں کو حل
باز آئے پر نہ مکر و وغا سے یہ پردغل
جاتے ہیں اس طرف جو ضلالت کی راہ ہے
فسق و فجور پر فقط اُن کی نگاہ ہے

کیوں مومنو حسینؑ کا رتبہ ہے کیا جلیل
بس اک حسنؑ سوا نہیں ان کا کوئی عدیل
آسائشیں کثیر تھیں جب عمر تھی قلیل
مرکب جو تھے رسول تو خادم تھے جبرئیل
اک روز یہ عروج تھا اور یہ وقار تھا
اک دن انھین کے سینے پر قاتل سوار تھا

چلتے تھے جب نہ پاؤں سے اپنے تو تھا یہ چین
پھیلائے پاؤں گودیوں میں سوتے تھے حسینؑ
تلووں سے آنکھیں ملتے تھے سلطان مشرقین
تھا سارے گھر کی آنکھوں کا تارہ وہ نور عین
نوبت جو ایک گام بھی چلنے کی آتی تھی
زہرا زمیں کو جھاڑ کے آنکھیں بچھاتی تھی

روتی تھی ٹوٹتا تھا جو گیسو کا ایک تار
لگتی ہوائے گرم تو ہوتی تھی بے قرار
باراں میں بوندیوں سے بچاتی تھی بار بار
سایے سے ان کا دھوپ میں جانا تھا ناگوار
یوسفؑ کی طرح اس لئے رکھا نقاب میں
سونلا نہ جائے چاند مرا آفتاب میں

تکیہ تھا سر کا بازوئے سلطان بحرو بر
راتوں کو فرش خواب رہا سینۂ پدر
زہراؑ کی گود حضرت روح الامیں کے پر
جا سوئے واں توجہِ خاطر ہوئی جدھر
برج شرف تھے سب مہ کامل کے واسطے
رحلیں کئی تھیں ایک حمائل کے واسطے

سی کر سدا پنھاتی تھیں ماں نرم پیراہن
تا سرخ ہو نہ جائے مرے لال کا بدن
الله ری احتیاط تن سرور زمن
بدلا وہیں لباس اگر پڑ گئی شکن
وا حسرتا کہ واقف حال پسر نہ تھی
تیغوں سے چور ہوں گے یہ ماں کو خبر نہ تھی

قرباں تھے جبرئیل تو خیر البشر نثار
مادر ہزار جان سے صدقے پدر نثار
بہنین فدا برادر عالی گہر نثار
طفلی سے تھا حسین پہ سب گھر کا گھر نثار
بو غیر میں بھی اس گل تازہ کی چھا گئی
گودی میں جس کی ہنس کے گئے جان آ گئی

وہ احمد و بتول و علی کی محبتیں
وہ حلہ بہشت وہ جنت کی نعمتین
وه پرورش وہ چین وہ بچپن کی راحتیں
وہ فاطمہ کے دودھ کی دھاروں کی لذتیں
موسم تھا کچھ دنوں تو بزرگوں کے پیار کا
اک دن مزہ تھا خنجر قاتل کی دھار کا

پہلو مین شب کو سوتا تھا جب وہ فلک جناب
نزدیک بھر کے رکھتی تھی ماں کوزہ ہائے آب
چونک اٹھتے جب تو پوچھتی زہره بہ اضطراب
پیاسے ہو اے حسینؑ تو پانی پیو شتاب
کہتے تھے رو کے دن یہ بہت یاد آئیں گے
جب تین روز پیاس میں پانی نہ پائیں گے

ابتک تو ہم پہ ایسی مصیبت نہیں پڑی
اُس دن کی پیاس کی ہمیں تشویش ہے بڑی
میداں بھی گرم ہوئے گا اور دھوپ بھی کڑی
اماں نہ دیجئے ہمیں پانی گھڑی گھڑی
ہر چند ابھی وہ روز وہ ہنگام دور ہے
پر ہم کو پیاسے رہنے کی عادت ضرور ہے

اماں تمھارے دم سے فقط ہے ہمارا چین
بعد آپ کے تو دکھ میں پھنسے گا یہ نور عین
بولی تڑپ کے دختر سلطان مشرقین
پانی کسے نہ دیں گے یہ کیا کہتے ہو حسینؑ
تھامو مجھے کہ دل پر قیامت گذر گئی
اماں تو صدقے جائے کہ سنتے ہی مر گئی

قربان جاؤں مالک کوثر ہے جس کا جد
بابا امیر کون و مکاں ضیغم صمد
پیاسا رہے وہ اور نہ کوئی کرے مدد
منھ سے نکالتا ہے کوئی ایسی فال پر
میں سچ کہوں یہ بات تو مجھ کو بری لگی
کیا جانو تم کلیجے پہ کس کے چھری لگی

کہنے لگے لپٹ کے حسینؑ فلک وقار
اماں نہ روؤ دیکھتے تھے ہم تمھارا پیار
بولیں بھلا حسینؑ بھلا تجھ پہ میں نثار
باتیں بنا کے مجھ کو رلاتے ہو بار بار
برچھی سی اک لگی ہے دل بے قرار میں
مر جاتی میں تو کون سلاتا کنار میں

لپٹی یہ کہہ کے دختر سلطان بحر و بر
شپیر کو تھپکنے لگی پھر بچشم تر
آئی جو نیند کروٹیں لے کر ادھر اُودھر
سوئے حسینؑ بازوئے زہرا پہ رکھ کے سر
آنکھیں کبھی کھلیں تو کبھی بند ہو گیئں
منھ تکتے تکتے حضرت زہرا بھی سو گئیں

رو کر اسی خیال میں سوئی جو وہ جناب
بس آنکھ لگتے ہی نظر آیا اسے یہ خواب
نرغے میں ظالموں کے ہے فرزند بو تراب
لب برگ گل سے سوکھ گئے ہیں بغیر آب
ملتی نہیں پناہ کہیں نور عین کو
خنجر سے ذبح کرتا ہے کوئی حسین کو

سید پکارتا ہے کہ کوئی ہمیں بچائے
دم لیں ذرا گلے سے جو قاتل چھڑی ہٹائے
سب ہیں پہ بس نہیں یہ کسی کا کہ پاس آئے
ہے شور آسمان و زمیں پر کہ ہائے ہائے
سر پر علیؑ کے دشت مصیبت کی خاک ہے
محبوب کبریا کا گریبان چاک ہے

خاتون حشر چونک پڑیں دیکھ کر یہ خواب
تھا یا علی زبان پر اور دل پہ اضطراب
شپیرؑ سے لپٹ گئیں بادیدۂ پُرآب
جلدی گلے پہ ہاتھ پھرایا رہی نہ تاب
گھبرا کے سر سے تا بقدم دیکھنے لگیں
منھ رکھ کے ننھی چھاتی پہ دم دیکھنے لگیں

چونکے نہ جب تو ننھا سا بازو ہلا ہلا
آواز دی پسر کو کہ واری اٹھو ذرا
وسواس مجکو آتا ہے اے میرے مہ لقا
کیا وجہ دیر سونے کی ماں ہو گئی فدا
قربان جاؤں زیست کا کیا اعتبار ہے
لپٹو ذرا گلے سے کہ ماں بے قرار ہے

انگڑائی لے کے خواب سے اٹھا وہ دل ربا
مل ملکے پشت دست سے آنکھوں کو یہ کہا
کیوں اماں جان خیر تو ہے تم پہ میں فدا
یہ کیا سبب کہ روتی ہو آنسوں بہا بہا
کیوں آج بے حواس ہو کیوں زرد ہے
امان خدا نخواستہ کیا دل میں درد ہے

اس خواب کے خیال سے تھا دل جو بے قرار
شپیرؑ کو بٹھا کے پھری گرد سات بار
اس دن کہاں تھی دختر محبوب کردگار
جس دن گلا وہ چاند سا تھا اور چھری کی دھار
رہ رہ کے وقت ذبح جو فریاد کرتے تھے
ماں کو حسینؑ روتے تھے اور یاد کرتے تھے

کیا راحتیں اٹھا کے پلا ابن بو تراب
وہ سینۂ بتول وہ آرام اور وہ خواب
بس دفعتاً کیا یہ زمانے نے انقلاب
راہی ہوئے جہاں سے رسول فلک جناب
ننھے سے دل پہ کوہ الم ناگہاں گرا
گویا زمیں الٹ گئی اور آسماں گرا

سر پر سے اٹھ گیا جو محمدؐ سا سرپرست
جاتا رہا تمام بھرے گھر کا بندوبست
زور اپنا وہ دکھانے لگے تھے جو زیر دست
کچھ دن کے بعد اور زمانے نے دی شکست
تھی حمل سے کہ پہلوے زہراؑ پہ در گرا
زندہ تڑپ تڑپ کے شکم سے پسر گرا

مادر نے جب کیا اسی صدے سے انتقال
بے کس ہوا بس اور بھی وہ فاطمہؑ کا لال
آیا اجل کا خواب اُسے رکھتی تھی جو خیال
پھر کون دھوے گرد بھرے گیسوؤں کے بال
شیر خدا لٹا کے جو پہلو میں سوتے تھے
راتوں کو ماں کے حجرے میں جا جا کے روتے تھے

چندے تو حق نے سر پہ رکھا سایۂ پدر
آخر کیا وصی پیمبرؑ نے بھی سفر
باپ اُٹھ گیا جو سر سے تو خم ہو گئی کمر
اس گوہر یتیم کی بھائی نے لی خبر
آفت کا سامنا تھا جدا جب حسنؑ ہوئے
گھر بھی چھٹا حسینؑ غریب الوطن ہوئے

کلک قضا جو محو کرے مصرعہ نخست
بے سر ہے بیت مصرعۂ ثانی نہ گر ہو چست
پنجہ ہے تب تلک کہ رہیں انگلیاں درست
مصرعے نہ چار ہوں تو رباعی ہے سخت سست
باقی رہیں نہ چارا حدین جب تو کیا رہا
اک مصرعہ مخمس آل عبا رہا

یثرب سے سوئے کعبہ گیا فاطمہ کا ماه
تا خانۂ خدا میں ملے گوشۂ پناہ
حج بھی نہ کرنے پائے کہ آ پہونچے رو سیاہ
مولا نے اضطرار میں لی کربلا کی راہ
نے رخ کیا وطن کا نہ سوئے نجف گئے
یہ تنگ تھے کہ آپ اجل کی طرف گئے

تھا ماہ صیف تھی یہ حرارت کہ الاماں
واں کی زمیں پہ تھا کرۂ نار کا گماں
واں دھوپ سے غزال بچاتے تھے اپنی جان
اور ہانپتے تھے شیر نکالے ہوئے زباں
دریا بھی گرم عکس سے تھا آفتاب کے
برپا کئے تھے آب نے خیمے حباب کے

سائے سے استروں کے قدم بڑھ نہ سکتے تھے
چنگاریوں سے ریت میں ذرے چمکتے تھے
جھونکے ہوا کے تھے کہ وہ شعلے لپکتے تھے
لب خشک تھے جوانوں کے بچے بلکتے تھے
بستی نظر نہ آتی تھی رستے اجاڑ تھے
با ریگ گرم راہ میں تھی یا پہاڑ تھے

بچوں کا ساتھ کوس کڑے خوف کا سفر
منھ اشتروں کے خشک تو گھوڑے عرق میں تر
ہردم سکینہ کہتی تھی محمل سے جھانک کر
پیاسی ہوں دوپہر سے چچا جان ہیں کدھر
بے چین ہے حسینؑ کی پیاری خبر نہیں
ہے ہے انھیں ابھی سے ہماری خبر نہیں

لوگو مسافروں کو ہے درپیش کیسی راہ
ڈر ہے مجھے کہ ہو نہ کہیں قافلہ تباہ
وہ کون سی گھڑی تھی جو نکلے تھے گھر سے شاہ؟
دریا کوئی ملا ہے نہ چشمہ نہ کوئی چاہ
بیٹی پدر سے رنج و مصیبت میں چھٹ نہ جائے
بستی بتول کی کسی جنگل میں لٹ نہ جائے

یہ سن کے روتے جاتے تھے گردن جھکائے شاہ
دل تھا خدا کی سمت تو رخ سوئے قتل گاہ
ہردم یہی زباں پہ دعا تھی کہ یا الٓہ
دوری ہے ناگوار بس اب قطع ہو یہ راہ
مطلب یہ ہے کہ تیغ ستم سے گلا ملے
مشتاق ہوں کہ جلد کہیں کربلا ملے

اس دشت میں اترنے کا ارمان ہے مجھے
ریتی میں خیمہ کرنے کا ارمان ہے مجھے
دامن میں خون بھرنے کا ارمان ہے مجھے
اس سرزمیں پہ مرنے کا ارمان ہے مجھے
قربان تجھ پہ سبط رسالت پناہ ہو
پہونچا دے ایک دن میں جو دو دن کی راہ ہو

شاہد ہے تو کہ صادق الاقرار ہے حسینؑ
یا رب گلا کٹانے کو تیا ر ہے حسینؑ
دنیا میں اپنی زیست سے بے زار ہے حسینؑ
عقبےٰ کی راحتوں کا طلب گار ہے حسینؑ
خواہش ہے یہ جہاں میں نہ میں ایکدم رہوں
نانا کے ماں کے باپ کے زیر قدم رہوں

جس سرزمیں کے شوق میں اکثر تھے یہ کلام
جا پہونچے دوسری کو محرم کی لاکلام
آگے فرس نے واں سے اٹھایا نہ ایک گام
آئی ندائے غیب کہ منزل ہوئی تمام
اترو کہ تن سے سر کے اترنے کی جا ہے یہ
اے سالکان راهِ خدا کربلا ہے یہ

مژدہ یہ سُن کے چہرے پہ سرخی سی چھا گئی
گویا کہ اپنا رنگ شہادت دکھا گئی
زلفوں پہ آکے باد صبا خاک اڑا گئی
اٹھا غبار زرد زمین تھرتھرا گئی
صورت بھری جو خاک میں زہراؑ کے جائے کی
جنگل سے آئی صاف سدا ہائے ہائے کی

تھا شور باد تند سے دریا کو اضطراب
چکر جو تھا بھنور میں تو موجوں کو پیچ و تاب
اس غم سے پھوٹ پھوٹ کے رونے لگے جناب
یعنی رہے گا مالک کوثر بغیر آب
کیوں تلخ ہو نہ چشمہ شیریں حیات کا
طوفاں میں آگیا ہے سفینہ نجات کا

ناقے کھڑے ہوئے تھے حرم کے جو آس پاس
آواز گریہ سن کے حرم کو ہوا ہراس
بانو کو تھا نہ ہوش نہ زینب کو تھے حواس
سنسان دشت دیکھ کے دل ہو گئے اُداس
کچھ خود بخود سکینہ کے آنسو نکل پڑے
اصغر بھی ماں کی گود میں ڈر کر اچھل پڑے

محل سے شہ کو زینب بیکس نے دی صدا
بھائی رہو گے تم اسی جنگل میں آج کیا
کیسی ہے گرد آپ کی زلفون پہ میں فدا
غم دل پہ چھا گیا ہے یہ ہے کس طرح کی جا؟
ڈر کر سکینہ جان مری سہمی جاتی ہے
ہے ہے یہ کس کے رونے کی آواز آتی ہے

پاس آکے بولے شاہ بہن خوف کچھ نہیں
واقف ہوں میں بہت متبرک ہے یہ زمیں
صحرا بھی ہے ہوا بھی ہے دریا بھی ہے قریں
اب اس جگہ سے آگے نجائیں گے ہم کہیں
نانا سے سن چکے ہیں زمیں یاں کی پاک ہے
شیشے میں سر بمہر اسی بن کی خاک ہے

کہنے لگی یہ شاہ سے بانوئے خوش خصال
صاحب یہاں ہمارے دلوں کو ہے کیوں ملال
تب سر جھکا کے کہنے لگا فاطمہ کا لال
دسویں کو اس مہینہ کی کھل جائے گا یہ حال
جبرئیل نے سخن جو کہے تھے وہ یاد ہیں
خوش اور کوئی ہو کہ نہ ہو ہم تو شاد ہیں

یہ کہہ کہ اترے گھوڑے سے شاہ فلک مقام
فرمایا دیکھ کر سوئے عباسؑ نیک نام
ناموس محلوں میں گھٹے جاتے ہیں تمام
ہاں بھائی جان! اب کہیں برپا کرو خیام
رحم آتا ہے ہمیں کہ نبیؐ کے نواسے ہیں
لشکر کے لوگ صبح سے سب بھوکے پیاسے ہیں

بولے یہ ہاتھ جوڑ کے عباس مہ جبیں
دریا کا قرب خوب ہے یا بادشاہ دین
آقا کی مصلحت ہو تو خیمہ کریں وہیں
کچھ سوچکر امام امم نے کہا نہیں
اس بن میں ایک قبر کی جا چاہئے ہمیں
دریا پہ کیا ہے قرب خدا چاہئے ہمیں

اتریں گے واں وہ آن کے مہماں ہیں جن کے ہم
جاگہ جو ہو فساد کی واں رکھے کیوں قدم؟
تکرار گر ہوئی تو کسے ہوگا رنج و غم
بندوں پہ اپنے یاں بھی کرے گا خدا کرم
پانی کی جستجو میں کوئی تا بہ جو نہ جائے
پیاسے اگر رہیں تو رہیں آبرو نہ جائے

غازی نے کی یہ عرض کہ جو مرضیٔ جناب
استادہ کر دیے وہیں نیچے بصد شتاب
شمسے کا نور دیکھ کے ششدر تھا آفتاب
چمکی بسانِ خطِ شعاعی ہر اک طناب
تھا شور تا بہ عالم بالا زمین سے
دیکھو سر آسماں نے نکالا زمین سے

ڈیوڑھی پہ آئے جبکہ شہِ عرش بارگاہ
فیض قدم سے کاہکشاں بن گئی وہ راہ
گردش تمام ہو چکی منزل پہ آیا ماہ
ناقے قریب خیمہ جو بیٹھے ہٹی سپاہ
گھوڑوں سے سب رسولؐ کے پیارے اتر پڑے
گویا قمر کے ساتھ ستارے اتر پڑے

خیمے کا اوج گنبد خضرا سے کم نہ تھا
جلوہ کلس کا برق تجلی سے کم نہ تھا
صحن کشادہ نور کے دریا سے کم نہ تھا
نقش قدم ہر اک ید بیضا سے کم نہ تھا
چہروں کی ضو سے چار طرف نور چھا گیا
آئے جو شہ تو چاند ستاروں میں آ گیا

گذری جو شب تو آمد فوج عدو ہوئی
اور کثرت سپاہ ستم چار سو ہوئی
بیعت کی چار روز تلک گفتگو ہوئی
ہفتم سے فکر قتل شہ نیک خو ہوئی
ہشتم سے باب امن و اماں بند ہو گیا
پردیسیوں پہ آب رواں بند ہو گیا

پیاسوں کو تین روز تڑپ کر بسر ہوئے
دریا سے آشنا نہ شہ بحر و بر ہوئے
بچوں کے خشک ہونٹ نہ پانی سے تر ہوئے
اصغر کو بھوک پیاس میں سولہ پہر ہوئے
کیا کیا صدائے العطش والعطش ہوئی
تڑپی سکینہ پیاس سے یاں تک کہ غش ہوئی

وہ شب کہ جس کی صبح کو مولا ہوئے ہلاک
کچھ روز حشر سے بھی زیادہ تھی خوفناک
سیدانیاں اڑاتی تھیں ہر دم سروں پہ خاک
دامن تلک سبھوں کے گریبان تھے چاک چاک
دنیا سے تھا سفر جو شہِ مشرقین کا
خیمے کے پیچھے شور تھا ہے ہے حسین کا

ہونا وہ صبح قتل کا اور بیبیوں کے بیں
سوتے سے چونک کر وہ یتیموں کے شور و شین
زینب کا اضطراب کہ ہے ہے چلے حسینؑ
وہ آخری نماز شہنشاه مشرقین
در پر کھڑی ہوئی وہ سواری امام کی
سجدے میں وہ تضرع و زاری امام کی

وہ دل رندھے ہوئے وہ اداسی وہ صبح غم
نوحہ وہ طائروں کا درختوں پہ دم بدم
فریاد وہ کنیزوں کی وہ زاریٔ حرم
ڈیوڑھی سے وہ علم کا نکلنا بہ صد حشم
آگے تو مہتمم تھے ملک آسمان کے
سر ننگے اہلبیت تھے پیچھے نشان کے

پنجے نے جلوۂ کف موسیٰ دکھا دیا
پرچم نے حسن زلف چلیپا دکھا دیا
دامن نے لطف سایۂ طوبےٰ دکھا دیا
رفعت نے اوج تا بہ ثریا دکھا دیا
عباسؑ رکھ کے دوش پہ جس دم چلا پھرا
غل تھا علیؑ کے لال کے سر پر ہما پھرا

نکلا علم کے بعد نشان ابو ترابؑ
خورشید مشرقین خدیو فلک جناب
چڑھنے لگا فرس پہ جو زہرا کا آفتاب
تھامی علم کو گاڑ کے عباسؑ نے رکاب
زیں روشنی سے خانہ پُرنور ہو گیا
چمکی جو برق حسن فلک طور ہو گیا

غازی چلے کہ گلشن باغِ ارم چلا
غنچہ حسینیوں کا جہاں سے بہم چلا
شیروں کے ساتھ لشکر جاہ و حشم چلا
غل پڑ گیا حسین سدھارے علم چلا
گل کر گئے سفر دل پُرداغ رہ گیا
وا حسرتا بہار گئی باغ رہ گیا

جب وادیِ نبرد میں پہونچے وہ گلعذار
تھی گلشن رسول خدا پر عجب بہار
میدان کیں میں تھے جو صف آرا ستم کے خار
اک بار اُن گلوں پہ پڑے تیر دس ہزار
سینوں سے ان کے تیروں کی سریاں گذر گئیں
اجلی قبائیں غازیوں کی خون میں بھر گئیں

کس کس دلاوری سے وہ خاصان رب لڑے
اس شان سے کبھی نہ عجم نے عرب لڑے
دریا کی سمت رخ نہ کیا تشنہ لب لڑے
دو دن کی بھوک پیاس تھی لیکن غضب لڑے
بے دست بھی ہوئے تو یہ جوہر دکھا گئے
لوہے کو مثل شیر درندہ چبا گئے

جس غول پر جھپٹ کے گئے صورت اسد
بھاگے وہ لوگ چھوڑ کے دشت ستم کی زد
لاکھوں میں اُن کا وار کوئی کر سکا نہ رد
نعرہ ہر ایک ضرب میں تھا یا علیؑ مدد
دو کرتے تھے وہ مجمع قوم جہول میں
گھوڑوں کو عرض میں تو سواروں کو طول میں

وہ ناصران دیں جو سدھارے سوئے جناں
رن میں لڑے عقیل کے فرزند نوجواں
جعفر کے باغ تازہ پہ جب آگئی خزاں
سرو روان علی کے ہوئے جنگ کو روان
سینوں پہ زخم تیغ و سناں کھا کے مر گئے
نقشہ علیؑ کی جنگ کا دکھلا کے مر گئے

نکلے حسینی و حسنی پھر پئے جدال
ایسے لڑے کہ ہو گیا میداں لہو سے لال
ہنگام ظہر آگیا جب فوج پر زوال
لاشے تھے گرد بیج میں تنہا علیؑ کا لال
آئی صدا یہ دل سے کہ صدمے بڑے ہوئے
ہین خاک پر کلیجے کے ٹکڑے پڑے ہوئے

اب حال غیر ہے مجھے حضرت سنبھالیے
کب تک یہ صبر ہاتھ کو قبضے پہ ڈالیے
اس فوج کی بلا کہیں آگے سے ٹالیئے
لله ذو الفقار علیؑ کو نکالئے
فرمایا وہ لڑے جسے جینے کی چاہ ہو
اے دل دعا یہ کر کہ نہ امت تباہ ہو

ہم ان سے خوش ہیں گو ہمیں اُن سے ولا نہیں
مارے گئے پسر تو کچھ اس کا گلا نہیں
ہر چند تین روز سے پانی ملا نہیں
شپیرؑ بردبار ہے کم حوصلا نہیں
چاہوں تو موج زن ابھی طوفاں ہو نوحؑ کا
پر کیا کروں کہ پاس ہے نانا کی روح کا

ایذا میں صبر اپنے گھرانے کا ہے چلن
قاسم کو ورنہ خوں میں ڈبو سکتے تیغ زن
بے دست ہوتے نہر پہ عباس صف شکن؟
مرتا رگڑ کے ایڑیاں اکبرؑ سا گل بدن
مارا نہ دم انھین کی شفاعت کے واسطے
یہ سب ستم سہے فقط امت کے واسطے

یہ کہتے تھے کہ چلنے لگے تیر یک بیک
شیر خدا کے شیر نے دیکھا سوئے فلک
آئی ندائے غیب کہ مشتاق ہیں ملک
دکھلاوے ذوالفقار یداللہ کی چمک
سبقت ادھر سے ہو چکی اب کیا درنگ ہے
ہاں اے علیؑ کے لال یہ ہنگام جنگ ہے

سنتے ہی یہ امام نے کھینچی کمر سے تیغ
رکتی کبھی نہ تھی جو فرشتوں کے پر سے تبغ
کانپا فلک بلند ہوئی جب کہ سر سے تیغ
برسے اُدھرسے تیر تو چمکی ادھر سے تیغ
غل پڑ گیا شرر جو اٹھے ذوالفقار سے
بھاگو منھ اژدھے نے نکالا ہے غار سے

بڑھ کر ابھی کیا نہ تھا حملہ امام نے
ناگاہ دو جوان حسین آے سامنے
دونوں لگے رکاب جو گھوڑوں کی تھامنے
دیکھا انھیں حسین علیہ السلام نے
جلدی وہ سرو قد پئے تسلیم جھک گئے
گھوڑے کی باگ تھام کے حضرت بھی رک گئے

دونوں کی چال ایک سی اور ایک سا جمال
چہروں پہ رعب و دبدبہ و شوکت و جلال
آنکھیں تھین ان کی اور قدم شاہ خوش خصال
پروانے جیسے شمع کے ہوں گرد تھا یہ حال
رو کر کبھی نظر سوئے جنگاہ کرتے تھے
حضرت کی بیکسی پہ کبھی آہ کرتے تھے

کہنے لگے یہ اُن سے بہ شفقت شہِ انام
لپٹے ہو کیوں قدم سے تمھیں اُن سے کیا ہے کام
بیکس ہوں میں غریب کہاں اور کہاں سلام
ہونا ہے قتل اب مری دشمن ہے فوج شام
مشکل جو تم پہ ہو تو اسے پہلے حل کروں
پھر اس ستم کی فوج سے جنگ و جدل کروں

ہو کون اپنا نام بتاؤ مجھے شتاب
دونوں نے ہاتھ جوڑ کے تب یہ دیا جواب
ہم نصرت اور فتح ہیں یا ابن بو تراب
حاضر رہیں جلو میں جو ہو مرضی جناب
اس شکل سے زمیں پہ بہت کم ہم آئے ہیں
حکم خدا سے ہو کے مجسم ہم آئے ہیں

کھینچی کمر سے آپ نے جس وقت ذوالفقار
بس دفعتاً ہوا یہ ہمیں حکم کردگار
در پیش ہے حسینؑ کو لاکھوں سے کار زار
جا کر کہو کہ ہم نے دیا تم کو اختیار
منظور زیست گر تجھے اے حق پرست ہو
تیری ظفر ہو فوج عدو کو شکست ہو

یہ سُن کے آبدیدہ ہوے سرورِ امم
بولے زہے غلام نوازی زہے کرم
مشتاق قرب حق ہوں اسی کی مجھے قسم
طفلی سے اشتیاق شہادت ہے دمبدم
ہان وقت ذبح فضل کا امیدوار ہوں
میری یہی ہے فتح کہ اس پر نثار ہوں

اکبرؑ نہ ہو تو جی کے بھلا کیا کرے حسینؑ
کیا زیست کا مزا ہے کہ تڑپا کرے حسینؑ
کب تک جوان بھتیجے کو رویا کرے حسینؑ
کھو کر کہاں سے بھائی کو پیدا کرے حسینؑ
گھر خالی اس خدائی سے دیکھا نہ جائے گا
رونا بہن کا بھائی سے دیکھا نہ جائے گا

دونوں نے حکم شاہ سے لی آسماں کی راہ
تنہا ادھر بڑھا پسر ضیغم الٰہ
نعرہ کیا کہ او پسر سعد رو سیاه
لے حکم دے کہ مجھ سے لڑے تیری سب سپاہ
ہمت کو دیکھ اور مری بیکسی کو دیکھ
مدت کے بعد جوہر تیغ علی کو دیکھ

وہ حملۂ حسین کہ اللہ کی پناہ
ابرو پہ بل وہ غیظ سے وہ قہر کی نگاہ
تلوار تھی ہلال رخ شاہ رشک ماه
خوں کی شفق میں ڈوب گئی شام کی سپاہ
غل تھا جلال ہے پسر بو تراب کو
پرزے اڑا نہ دے سپر آفتاب کو

بر ضرب میں تنوں سے لعینوں کے سر اڑے
چمکی ادھر کے پھول سپر کے اُدھر پڑے
ترکش ہر اک قلم ہوئے نیزوں کے پر اڑے
لشکر پہ گر کے آگ لگا دی شرر اڑے
زخموں سے خون گرم کے شعلے نکل گئے
تن ناریوں کے تیغ کے پانی سے جل گئے

تقطیع مصرعہ قد اعدا میں تھی وہ فرد
اور نظم چار پارہ میں کامل پئے نبرد
ناقص کیا اُنھیں جنھیں مولا کا تھا نہ درد
تھے ضربت ثقیل سے اس کی خفیف مرد
بحر فنا زمیں پہ تو برق آسمان پر
سیفی کا سب عروض تھا اس کی زبان پر

وہ تیغ آب بجر فنا میں بجھائی تھی
خم قہر تھا غضب کی برش اس نے پائی تھی
جس کے گلے لگی سر و تن میں جدائی تھی
جس صف پہ گر کے برق سی چمکی صفائی تھی
ہر معرکے میں دین کے آگے بڑھی رہی
مرکز کی طرح کفر کے سر پر چڑھی رہی

لوہے کا اس کی کچھ نہ کھلا کون سی تھی قسم
جوہر سے شکل آئینہ شفاف صاف جسم
کیا جانے اس پہ شاہ نے کیا دم کیا تھا اسم
اک دم میں کھول دیتی تھی ہر جسم کا طلسم
مانند دیو گر قد دشمن بلند تھا!
بجلی سی بس چلی کہ جدا بند بند تھا

ہر اک شقی کے سر پہ صفائی سے چل گئی
آئی اُدھر سے سن سے ادھر سے نکل گئی
ناری پکارتے تھے کہ ہم سب سے کل گئی
کشت امان و امن شقیوں کی جل گئی
کس کس مزے سے خون عدو چاٹتی تھی وہ
ہر عضو مثل حرف غلط کاٹتی تھی وہ

غازی نے سرکشوں کو تہ تیغ دھر لیا
قبضہ اجل کی طرح ہر اک تن پہ کر لیا
لاشوں سے دشت ظلم نے دامن کو بھر لیا
لیتی ہوئی سپر کو جو اتری تو سر لیا
ٹھہری نہ خود پر نہ زرہ پر نہ زین پر
سر سے کمر پہ تھی تو کمر سے تھی زمین پر

مثل خیار کٹ گئے روئیں تنوں کے سر
شہ کے قدم پہ لوٹتے تھے دشمنوں کے سر
تودے بنے تھے خاک پہ تیر افگنوں کے سر
کیجیے کی جاپڑے تھے تلے گردنوں کے سر
کشتے پڑے تھے خاک پہ یوں ذوالفقار کے
سوتے ہیں جیسے بوجھ مسافر اتار کے

اللہ ری تیغ دست خدا کی صفائیاں
ماری جو ہتکٹی تو اڑا دیں کلائیاں
پھرتی سے گو جوانوں نے چوٹیں بچائیان
کٹ کٹ گئیں پھکیتوں کے ہاتھوں کی گھائیاں
مقدور کس کو جنگ میں رد  و بدل کا تھا
ضربت تھی تیغ کی کہ طمانچہ اجل کا تھا

جب مثل برق کوند کے بالائے سر گری
خود آیا زیں پہ تن سے زرہ خاک پر گرمی
پہنچوں سے ہاتھ کٹ کے سپر پر سپر گری
تانی اِدھر اُدھر سے چمک کر ادھر گری
ضرت کی دھوم قاف سے تاقاف ہو گئی
جو صف پئے مصاف بڑھی صاف ہو گئی

جب لڑتے لڑتے عصر کا ہنگام آ گیا
خوں بہہ کے تا بہ قبضہ صمصام آ گیا
نرغے میں فاطمہ کا گل اندام آ گیا
تیروں کے ساتھ موت کا پیغام آ گیا
تھا شوق بندگی جو شہ سر فراز کو
گردن جھکائے گھوڑے سے اترے نماز کو

نیت میں تھی عبادت خالق جو مرتے دم
سورے زبان خشک سے پڑھ کر بچشم نم
گھٹنوں پہ ہاتھ رکھ کے ہوئے سوئے قبلہ خم
جھکنا تھا بس کہ سر پہ لگی تیغ ہے ستم
اٹھا گیا نہ پھر وہیں تیورا کے گر پڑے
سجدے کو ریگ گرم پہ غش کھا کے گر پڑے

شاہی کلاہ سر سے گری خوں بھری ہوئی
غل تھا خزاں بہارِ گل حیدری ہوئی
حضرت پہ ختم بے کسی و بے پری ہوئی
سر چاک تھا زمیں پہ جبیں تھی دھری ہوئی
کیوں بہر اشک فاطمہ آئے نہ جوش پر
پہلو پہ ایک تیر لگا ایک دوش پر

ریتی پہ جب تڑپنے لگا فاطمہ کا لال
اک بی بی نکلی خیمے سے بکھرائے سر کے بال
ملتی تھی اس کی چال سے خیر النسا کی چال
چہرے سے تھا عیاں اسد اللہ کا جلال
آلودہ تھے عذار مبارک غبار سے
غل تھا کہ فاطمہ نکل آئی مزار سے

غش میں امام نے جو بہن کی سنی صدا
گردن اٹھا کے بولے کہ بھینا یہ کیا کیا
سر تن پہ ہے مرے ابھی کیوں پھینک دی ردا؟
آئی صدائے فاطمہ بیٹی یہ ماں فدا
کٹتا ہے ایک حلق کئی گھر اجڑتے ہیں
ہے ہے پہ تیر کس کے کلیجے پہ پڑتے ہیں

چلاتی تھی یہ ہاتھوں سے تھامے ہوے جگر
کیوں بے چراغ کرتے ہو خیر النسا کا گھر
اس کے عوض پھرا دو چھری میرے حلق پر
اے ظالمو یہ حیدر صفدر کا ہے پسر
شپیر ذبح ہوتا ہے میں بے حواس ہوں
تو گھر میں جا کہ میں ترے بھائی کے پاس ہوں

مقتل میں ہے عمامہ ہین محبوب کبریا
آتے ہین غش پہ غش انھیں تھامے ہیں انبیاء
اور سر برہنہ گرد علیؑ کے ہیں اوصیا
اک شور ہے کہ ہائے یہ اُمت نے کیا کیا
اُٹھ اُٹھ کے جب زمین پہ شپیرؑ گرتے ہیں
پروانے کی طرح سے حسن گرد پھرتے ہیں

ماں کی صدا یہ سُن کے پکاری وہ دل فگار
اماں یہ بیٹی آپ کی آواز کے نثار
بھائی سے چھوٹتی ہوں میں کیوں کر پڑے قرار
ہے ہے یہ تن حسینؑ کا اور برچھیوں کے وار
اس بیکسی میں کام نہ بھائی کے آؤں میں
نکلی ہو تم تو قبر سے اور گھر میں جاؤں میں

رو کر بیاں یہ کرتی تھی وہ سوختہ جگر
اور پیٹتی تھیں بیبیاں ڈیوڑھی پہ ننگے سر
چلاتی تھی سکینہ کہ ہے ہے مرے پدر
تھیں چھوٹے چھوٹے لڑکوں کی اشکوں سے آنکھیں تر
پردے سے منھ نکال کے میداں کو تکتے تھے
مائیں جو پیٹتی تھیں تو بچے بلکتے تھے

تیغوں کے وار چلتے تھے بیکس پہ دم بدم
کہتے تھے شکر شکر زبان سے شہ امم
بارہ لعیں تھے کھینچے ہوئے خنجر ستم
غل تھا کہ بوسہ گاہ محمدؐ کرو قلم
کرتا تھا جب نگاہ تن چاک چاک پر
دلدل بھی سر پٹکتا تھا جھک جھک کے خاک پر

یاں قتل گہ میں غش ہوئے سلطان بحر و بر
آیا پکڑ کے خنجر کیں شمر بد گہر
فریاد ہے کہ پاؤں دھرا شہ کے سینے پر
حضرت نے شمر سے کہا پیاسا نہ ذبح کر!
پانی دیا نہ ہائے نبی کے نواسے کو
جلاد ذبح کرنے لگا بھوکے پیاسے کو

قاتل نے یاں گلے پہ رکھا خنجر جفا
دوڑی ادھر سے دختر زہرا برہنہ پا
جنگل سے آئی فاطمہ کے رونے کی صدا
سر پیٹ کے فلک پہ فرشتوں نے یہ کہا
بند آنکھیں کر لو سب کہ زمیں تھرتھراتی ہے
بیٹی علیؑ کی بھائی کے لاشے پہ جاتی ہے

زینب نے دی صدا کہ حسینا بہن نثار
وا حسرتا یہ خشک گلا اور چھری کی دھار
دل تھام کر تڑپ گئے محبوب کردگار
فرزند سے لپٹنے لگے شاہ ذوالفقار
حیران ہوں کیوں زمیں کا نہ طبقہ الٹ گیا
سب پیٹتے رہے سر شپیرؑ کٹ گیا

خوں ہو کے تیغ کیں سے بہا فاطمہ کا شیر
سینے سے آن کر نہ نکالا کسی نے تیر
نیزے پہ رکھ دیا سر شاہ فلک سریر
غل تھا کہ ذبح ہو گیا کونین کا امیر
خنجر چلا گلے پہ شہ مشرقین کے
ہے ہے یتیم ہو گئے بچے حسینؑ کے

آپ اے انیسؔ گریہ و زاری کا ہے محل
و اللہ ہر عمل سے ہے بہتر یہی عمل
حسرت کا ہے مقام جو فرصت نہ دے اجل
اب تو وطن کو چھوڑ بس اب کربلا کو چل
پیری کا یاں مزا نہ جوانی کا لطف ہے
روضے پہ شہ کے مرثیہ خوانی کا لطف ہے

تمام شد
