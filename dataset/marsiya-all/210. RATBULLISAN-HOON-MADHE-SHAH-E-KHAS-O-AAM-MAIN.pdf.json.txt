
www.emarsiya.com
جلد سوم


رطب اللساں ہوں کہ یہ شہ خاص و عام میں
ہے سر بسر حدیث حسن اس کلام میں
لب ہیں خموش پر ہے زباں اپنے کام میں
گویا کہ ذوالفقار علیؑ ہے نیام میں
دعویٰ نہیں غرور زبان آوری نہیں
جوہر تو لاکھ ہیں پہ کوئی جوہری نہیں

ہر جا ہے ملک نظم میں نظم و نسق مرا
کہتے ہیں انتظام جسے ہے وہ حق مرا
ہے سہل ممتنع یہ کلام ادق مرا
برسوں پڑھیں تو یاد نہ ہووے سبق مرا
پائی کبھی نہیں یہ حلاوت نبات میں
مضمون نو ٹپک رہے ہیں بات بات میں

فوج سخن میں شقہ کشا ہے علم مرا
پڑتا ہے سب سے مدح میں بڑھ کر قدم مرا
ڈنکا بجے جہاں میں نہ کیوں دم بدم مرا
ہے معرکہ میں رستم دستاں قلم مرا
نقشا جو کھینچنا ہے صف کار زار کا
خامہ دکھا رہا ہے چلن ذوالفظا ر کا
ہے گوہر محیط فصاحت سخن مرا
گویا ہے موتیوں کا خزانہ دہن مرا
ہے مدح خوانی گل زہرا چلن مرا
محفوظ ہے جہاں میں خزاں سے چمن مرا
بلبل نے ایسے نغمہ رنگیں سنے نہیں
دامن میں ہیں وہ گل جو کسی نے چنے نہیں

مقبول ہے کلام فصاحت نشاں مرا
ہے بادشاہ کون و مکاں قدرداں مرا
شہرہ زمیں سے کیوں نہ ہوتا آسماں مرا
بلبل وہ ہوں کہ عرش پہ ہے آشیاں مرا
مداحی حسینؑ سے حسن قبول ہے
یہ رتبۂ غلامی آلِ رسول ہے

ہاں اے کمیت خامہ مشکیں طراز بس
یہ شوخیاں یہ چابکی اے ترک تاز بس
اے شہسوار طبع فصاحت نواز بس
اے یکہ تاز فسحت عجز و نیاز بس
جاتا ہے کیوں فلک یہ طرارے کیے ہوئے
آداب کا مقام ہیں باگیں لیے ہوئے

نور خدا کی مدح بشر کی ہے کیا مجال
پہونچا کبھی نہ خیل ملک کا جہاں خیال
اوصاف آل میں فصحا کی زباں ہے لال
ناقص کو ہاں اگر وہی چاہے تو دے کمال
برسوں لکھیں تو وصف ائمہ بیاں نہ ہو
ہر موئے تن زباں ہو تو شمہ بیاں نہ ہو

کیون کر بیان ہو شوکت و شان پیمبری
عاجز ہیں یاں فرزوق و حسان و حمیری
طاقت یہ کس میں ہے جو لکھے زور حیدریؑ
دوڑے کمیت خامہ تو کھائے سکندری
قرآن میں جن کا وصف مکرر خدا کرے
کھر کس زباں سے بشر ان کی ثنا کرے

قصر ثنا نے آل محمدؐ بہت ہے دور
کرتا ہے دم میں ذہن رسا سو جگہ قصور
بس اے زباں یہ چرب زبانی ہے کیا ضرور
ہے بے نیاز دہن وقصاری سے شمع نور
بے مثل و بے نظیر ہیں اور بے عدیل ہیں
کافی ہے یہ کہ نور خدائے جلیل ہیں

کیا وصف کر سکے کوئی ایسا بیان کہاں
طاہر ہو سلسبیل سے ایسی زباں کہاں
ذرہ کہاں وہ مہر تجلی نشاں کہاں
نسبت ہے کیا زمیں کہاں آسماں کہاں
حقا کہ پنجتن کے شرف بیقیاس ہیں
پانچوں حواس آپ یہاں بے حواس ہیں

بینا ہوئی جو چشم تو نور خدا کہا
عقدہ کھلا تو عقل نے مشکل کشا کہا
مطلب ہوا حصول تو حاجت روا کہا
پایا در مراد تو بحر سخا کہا
ہم خوش ہوے کہ مدح کے دریا بہا دیے
کیا بڑھ گیا جو بحر میں قطرے ملا دیے

یوسف کے حسن سے انہیں گر دیجیے مثال
وہ ماہتاب اور یہ خورشید بے زوال
سر سبز ہر طرح ہے رسول خدا کی آل
ہے شہرہ ملاحت محبوب ذوالجلال
یوسف سامہ لقا کوئی زیر فلک نہ تھا
پر کیا مزہ جو حسن میں اون کے نمک نہ تھا

باقی رہے بس آپ سے تشبیہ مہر و ماہ
رخ ایک کا ہے زرد تو ہے ایک کا سیاہ
لغزش یہاں خطا ہے تعلی یہاں گناہ
ہشیار اے قدم کہ دم تیغ پر ہے، راہ
کیا کیا کہا نہ جائے گا کیا کیا نہ کہہ گئے
سالک ہزارہا اسی منزل میں رہ گئے

غافل نہ ہو درود سے ہاں اے زبان پاک
دکھلا دے فیض چشمہ کوثر وہانِ پاک
قرباں بے جان احمد مرسل پہ جان پاک
جھکتا ہے عرش دیکھ کے وہ آستان پاک
کاٹین زباں کو لوح پہ گر بے محل چلے
سجدے کی جاہے کیوں نہ قلم سر کے بل چلے

شبیرؑ ساجہاں میں نہیں در شاه وار
نانا محمد عربی فخر روزگار
بابا سر جہان کے لیے تاج افتخار
مادر جناب فاطمہ زہرا سی ذی وقار
نکلا یہ نور نور رسالت مآب سے
جس طرح کوئی عطر نکالے گلاب سے

آئینۂ جلالت محبوب زوالجلال
تصویر شوکت اسد حق دم جدال
خلق حسنؑ تو عصمت زہرا نے خوش خصال
کیا گل تھا جس سے باغ دو عالم ہوا نہال
دنیا ہو یا بہشت ہو فیض اُن کا عام ہے
طوبیٰ اسی نہال کے سایہ کا نام ہے

ممکن نہیں ہے مثل ترا اے سپہر جود
ہے شکل ممتنع قسم واجب الوجود
کیا امر صدق میں ہے بھلا حاجت شہود
ایسے بشر کی مدح کرے کیا بجز درود
دشوار ہے مثال در بے مثال کی
ساحل تک نہ پہونچنے کی کشتی خیال کی

کہف الوریٰ امام امم معدن التقا
مصباح دیں سراج میں ہادی الہدیٰ
فیاض آب کوثر و ساقی اولیا
نور خدا امین خدا حجت خدا
الفت میں بلبلوں کے جگر داغ داغ ہیں
آٹھوں بہشت تیری محبت کے باغ ہیں


قربان تیرے نام کے اے وارث خلیلؑ
صدقے ترے جلال کے اے سید جلیل
حاجت روائے فطرس و مولائے جبرئیلؑ
ہے ملتجی حضور سے یہ بندۂ ذلیل
مولا قسم ہے آپ کو خیرالانام کی
لیجئیے گا قبر میں خبر آ کر غلام کی

اندیشۂ فشار سے ضغطے میں ہے یہ جاں
نکلے دماغ پاؤں کے ناخن سے الاماں
سختی سے آشنا نہیں ابتک یہ استخواں
آقا بچائیے گا مرا جسم ناتواں
ہوگی اگر زبان کو طاقت کلام کی
چلاؤں گا میں خود کہ دہائی امام کی

عطر گل حدیقۂ ایمان حسینؑ ہے مطلع
تازہ ہو جس سے روح وہ ریحان حسینؑ ہے
زانو نبیؐ کا رحل تو قرآن حسینؑ ہے
پانی ملا نہ جس کو وہ مہماں حسینؑ ہے
تھا جس گلے کا نور فزوں ماہتاب سے
وه خشک حلق تر ہوا خنجر کی آب سے

سید کی کون سی تھی خطا کیا گناہ آہ
دو لاکھ اہل ظلم اور اک بے سپاہ آہ
شمشیر و بوسہ گاہ رسالت پناه آه
زانوے شمر و سینہ شبیرؑ آہ آہ
صحرائے کہ بلا میں ہوا کیا بری چلی
فاقہ تھا تیرا کہ گلے پر چھری چلی

عاشور کو جو لٹنے لگا فاطمہ کا باغ
تاریک ہو گئے کئی گھر گل ہوئے چراغ
جان علیؑ کو سوزِ الم سے نہ تھا فراغ
دل سخت سخت تھا تو کلیجہ تھا داغ داغ
ہوتا تھا جو نثار قدم پر امام کے
رہ جاتے تھے حسینؑ کیلجے کو تھام کے

یعقوبؑ سے چھٹا تھا جو پیری میں ایک لال
مشہور ہے فراق میں جو کچھ ہوا تھا حال
یاں دو پہر میں ہو گیا سب باغ پائمال
تیغوں سے کٹ گیا علی اکبرؑ سے نونہال
شکوہ نہ بخت کا نہ فلک کا گلا کیا
لاشہ پسر کا دیکھ کے شکر خدا کیا

سولہ پہر حسینؑ کو گذرے جو پیاس میں
طاقت نہ تھی کلام کی اس حق شناس میں
شکر خدا تها لب پہ اس اندوہ و یاس میں
اللہ رے صبر فرق نہ تھا کچھ حواس میں
سب گھر لٹا دیا فقط اتنی سی بات پر
مولا نثار تیرے قدم کے ثبات پر

ایوبؑ نے سنا بھی نہ ہوگا کبھی یہ صبر
اک جان لاکھ درد تھے اک دل ہزار جبر
تڑپے نہ مثل برق نہ روئے مثال ابر
غربت میں اپنے ہاتھوں سے کھو دی پسر کی قبر
دیکھا جو منھ سے دو وہ اگلتے صغیر کو
اپنے جگر سے کھینچ لیا آپ تیر کو

امت نے کی نبیؐ کے نواسے کی کچھ نہ قدر
بار ان تیر ظلم کہاں اور کہاں وہ صدر
آشوب ایسا چشم نے دیکھا کبھی نہ غدر
بدلی میں فوج شام کی تھا فاطمہؑ کا بدر
اران تیر کیں تھا ہوا تھی پھری ہوئی
تھی چار سمت دشت میں بدلی گھری ہوئی

وہ فوج وہ سیاہی صحرائے لق و دق
گرمی وہ روز جنگ کی وہ پیاس کا قلق
ترخوں میں تھا مرقع زہراؑ کا ہر ورق
کوئی نہ تھا حسینؑ کے سر پر سوائے حق
تھا سب پہ اوج دوش نبیؐ کے سوار کو
تولے ہوے تھے مثل علیؑ ذوالفقار کو

معلوم کچھ نہ ہوتی تھی سولہ پہر کی پیاس
شوکت وہی تھی اور وہی تیور وہی حواس
شیرون کو وقت مرگ بھی ہوتا نہیں ہراس
کیا رعب سے بھری ہوئی تھی چشم حق شناس
ابرو کے خم کو دیکھ کے تیغیں بھی کٹ گئیں
پتلی ادھر ہلی کہ صفیں واں الٹ گئیں

تھا غیظ سے جو چہرہ اقدس کا رنگ لال
غل تھا کہ سرخ روز ازل سے ہے رنگ لال
اللہ رے جوش جرأت سرور زہے جلال
غل کھا رہے ہیں دوش پر زلف رسا کے بال
بجلی جو کوند جاتی ہے چہرے کے نور سے
حوریں نثار ہوتی ہیں ہنس ہنس کے دور سے

وہ لوں وہ پیاس اور وہ گرمی کی دو پہر
تیزی تھی دھوپ میں کہ جلی جاتی تھی نظر
دست مژہ سے پیٹتی تھیں پتیلیاں بھی سر
تھے تر بتر پسینے میں سلطان بحر و بر
قطرے عرق کے دیکھ کے روئے جناب پر
غل تھا پڑی ہے اوس گل آفتاب پر

مژگاں کی صف دراز وہ اور ابرؤوں کے خم
پلکیں بھی ہاتھ تیغ پہ رکھتی تھیں دم بدم
مردم سے تھا اشارہ چشم شہ امم
محبوب کردگار کے ہیں نورعین ہم
روشن تھا رخ سواد خط مشکبار میں
تھا فرق بال بھر کا حلب اور تتار میں

جنات عدن ہے رہے شاہنشہ زمن
سے سلسبیل چشم تو کوثر ہے یہ دہن
وه لعل لب کہ بات میں دیں حاصل یمن
دنداں وہ جن کے سامنے ادنیٰ در عدن
کیا کر رخ کا اور خط عنبر سرشت کا
پہلو ملا ہوا ہے نجف سے بہشت کا

ریش سیاہ روئے دل آرام ایک جا
قدرت خدا کی ہے سحر و شام ایک جا
ہیں موسیٰؑ و مسیحؑ خوش انجام ایک جا
رکن و مقام کعبہ و اسلام ایک جا
لاریب فیہ مصحف ناطق کے آئے ہیں
رخسار پاک ہاتھوں پہ قرآن اٹھائے ہیں

گوہر نثار اخترونداں کے نور پر
ہنستی ہے صاف جن کی چمک برق طور پر
صدقے ہزار جاں لب پاک حضور پر
گویا دھرے ہیں لعل یمن دست حور پر
راقم نے جن لبوں کو جواہر رقم کیا
اس لعل لب پہ سنگ لگائے ستم کیا

جو تازگی میں ہوں گل تر سے زیادہ تر
واحسرتا وہ پانی کو ترسیں کئی پہر
اپنی زباں چسایئں جسے سید البثرؑ
وہ لعل لب کریں ہرف تیر بد گہر
دریا پہ تشنہ کام شہ نیک خور ہے
پانی کی پھر جہاں میں خاک آبرو رہے

الماس میں کہاں دردنداں کی برق و شرق
تاروں میں اور ان میں زمیں آسمان کا فرق
خود آب شرم میں گہر بے بہا ہیں غرق
ضو ہے کہ بات بات میں یاں کوندتی ہے برق
لب مسکرا کے گوہر یکتا دکھاتے ہیں
سمرن در نجف کی مسیحا دکھاتے ہیں

تا آسمان ہے چہرۂ شاہ امم کا نور
کونیں میں محیط ہے ابر کرم کا نور
سرتاج آسمان و زمیں ہے قدم کا نور
دیکھا ہے یہ کسی نے کسی ایک دم کا نور
عکس رخ جناب سے سب فیض یاب ہیں
ذرے چمک کے کہتے ہیں ہم آفتاب ہیں

کعبہ ہے روئے اقدس فرزند بوتراب
ہیں ہفت شوط پنجتنی کو یہاں ثواب
کسی آئینہ میں ہے یہ صفائی یہ آب و تاب
طاق حرم ہے ابرو شاہ فلک جناب
پہلے ثنائے چاو ذقن کو رقم کریں
زمزم سے غسل کر کے طواف حرم کریں

معراج مصطفے کی ہے شب زلف عنبریں
ہے صبح عید پر تو آئینہ جبیں
سجدے کے بھی نشاں پہ ستارے کا ہے یقیں
صادق ہمیں ہیں صبح کے ہونے میں شک نہیں
ابرو بھی ہیں جھکے ہوئے راز و نیاز میں
بیشک دو رکعتیں ہیں سحر کی نماز میں

رکتا ہے دم گلے کی ثنا کیا کروں میں آہ
نور بیاض حسن محمد کی بوسہ گاہ
سردار خلق شمع شبستان عزو جاه
تھا جس کی روشنی سے خجل نور مہر و ماہ
خنجر سے وہ گلوئے مبارک جو کٹ گیا
حیرت ہے کیوں ورق نہ زمیں کا اُلٹ گیا

وہ دوش میں شفاعت امت کا جن پہ بار
بازوئے باب دیں ہیں یہ بازوئے استوار
گوری کلائیوں کی صفائی پہ میں نثار
فانوس آستیں سے تجلی ہے آشکار
پہونچا خیاں بات خفی تھی جلی ہوئی
سانچے میں نور کے ہیں یہ شمعیں ڈھلی ہوئی

ہاتھوں کو یاد آیا ہے زور یداللہی
خندق میں جوئے خوں انھیں ہاتھوں سے تھی بہی
ہر چند بازؤوں میں وہ طاقت نہیں رہی
خیبر سا اور در کوئی ہوئے تو پھر سہی
فتح و ظفر کو بیج کے سرمول لیتے ہیں
ناخن ہوں یہ نہ ہوں یا گرہ کھول دیتے ہیں

قرآن ہے سینۂ خکف سید انام
صندوق علم صبر کا گھر حکم کا مقام
قرآن حق ہے اس کی بزرگی میں کیا کلام
لازم ہے سب کو مصحف ایماں کا احترام
دل اس طرح ہے سینہ شاہ شہید میں
یٰسین جس طرح ہے کلام مجید میں


انصاف کا مقام ہے اے چرخ بے مدار
وہ صدر پاک ظلم کے تیروں سے ہو فگار
محبوب کبریا کا دل اور برچھیوں کے وار
سیہ خدا کے نور کا اور پائے چکمہ وار
گرمی میں ماں بچائے جسے تن کی بھاپ سے
وہ پسلیان شکستہ ہوں گھوڑوں کی ٹاپ سے

زہراؑ قمیص نرم پنھائے بصد ملاش
تا پھول سے بدن کو نہ پہونچے کہیں خراش
تیغوں کے پھل سے اُس کا بدن ہوئے پاش پاش
تا اربعیں پڑی رہے جنگل میں اس کی لاش
گردن جو قبلہ رو تھی رہ بے نیاز میں
ظاہر یہ تھا کہ ذبح ہوئے ہیں نماز میں

بے وارثوں کے مردے تو قبریں جہاں میں پائیں
اور لاشہ، حسینؑ درندوں میں چھوڑ جائیں!!
ده دشت ہولناک جو کرتا تھا سائیں سائیں
آفت تھی بہر حفظ جو شیر خدا نہ آئیں
سا یہ کسی طرح کا بجز آسماں نہ تھا
سید کی لاش کا بھی کوئی پاسباں نہ تھا

ٹوٹا ہوا ہے بار الم سے کمر کا بند
خم ہے یہ صورت مہ نو قامت بلند
پیش نظر ہے لاشۂ فرزند ارجمند
صدمہ جگر پہ تن پہ تعب روح پر گزند
کیا غم نہیں ہے کون سا رنج و الم نہیں
صدمے یہ ہیں پہ کھیت کے باہر قدم نہیں

جب رن میں فوج شام کے کالے علم بڑھے
تیغوں کو تول تول کے اہلِ ستم بڑھے
فرما کے یہ ادھر سے امام اسم بڑھے
اے سرکشان شام خبردار ہم بڑھے
قوت تمہیں دکھاتے ہیں اس جسم زار کی
لو کوندتی ہے برق غضب ذوالفقار کی

ہے جوش بحر قہر الہی مرا غضب
تم لاکھ اہل ظلم ہو میں ایک تشنہ لب
ہاں نیزہ بازو جنگ میں تاخیر کیوں ہے اب
ہاں اے کمان کشو مجھے رو کو تو سب کے سب
نوکوں سے برچھیوں کی مجھے روکتے نہیں
شیر خدا کے شیر کو اب ٹوکتے نہیں

میں شیر بیشۂ اسد کردگار ہوں
زیر نگین زمانہ ہے وہ نام دار ہوں
جس کے فرس رسولؐ تھے وہ شہسوار ہوں
بیٹا ابو ترابؑ کا ہوں خاک رہوں
اک بندہ حقیر ہوں رب غفور کا
منھ سے کبھی نہ نکلے گا کلمہ غرور کا

ہرچند جز و کل پہ مرا اختیار ہے
پیاسا ہوں میں یہ مصلحت کردگار ہے
دنیا ہے بیوفا تو فلک بے مدار ہے
مثل جناب زیست کا کیا اعتبار ہے
عرصه فقط ہے چند نفس کا اخیر ہوں
اکبرؑ سا نوجواں نہ رہا میں تو پیر ہوں

عباسؑ نامدار کے مرنے کے تھے یہ دن
بتیسواں  برس تو کچھ ایسا نہیں ہے سن
روئیں گے نامرادی قاسمؑ پہ انس و جن
یکساں ہے آگے موت کے بچہ ہو یا مسن
آباد گھر جہان میں کوئی یوں لٹا نہ تھا
اصغر کو دیکھو دودھ بھی جس کا چھٹا نہ تھا

انسٹھ برس میں رنگ نظر آگئے ہزار
دیکھی کبھی چمن پہ خزاں اور کبھی بہار
جس فصل میں کہ جیتے تھے محبوب کردگار
اولجھا کبھی نہ دامن خاطر سے کوئی خار
کھیتی سب اُن کے مرنے سے بے غور ہو گئی
رنگ اڑ گیا گلوں کا ہوا اور ہو گئی

پامال تھے جو خار وہ سر کھینچنے لگے
باغی ستم کے باغ کا زر کھینچنے لگے
ایذا رسولؐ کی گل تر کھینچنے لگے
تلواریں ہم پہ باقی شر کھینچنے لگے
جھوٹا کہا پسر کو جناب رسول کے
نا فہم خود غلط ہوئے قرآں کو بھول کے

اک دن وہ تھا کہ سینہ زہرا تھا خوابگاه
تکیہ تھا سر کا بازوئے پیغمبرؑ الہ
وہ پیار والدین کا وہ بھائیوں کی چاہ
اک دن یہ ہے کہ کوئی نہیں سرپرست آہ
ماتم کا یوں تو گھر میں سدا شور و شین تھا
ایسا کبھی نہ بیکس و تنہا حسینؑ تھا

بڑھکر پکارا شمر کہ یاور کدھر گئے
بیدل میں آپ کیوں وہ دلاور کدھر گئے
عباسؑ کیا ہوئے علی اکبر کدھر گئے
اے فاطمہ کے لال وہ گوہر کدھر گئے
جو یا پسر کا صورت یعقوبؑ کون ہے
غلبہ ہے کس کی فوج کا مغلوب کون ہے

تھا روم و شام جن کی زبردستیوں سے زیر
اب آپ کی مدد کو نہیں آتے وہ دلیر
اس دشت کیں میں دوڑتے تھے جو مثال شیر
شاید انہیں کی لاشوں کے ہیں خاک پر یہ ڈھیر
سر سب کے پاش پاش ہیں تن ریز ریز ہیں
تلواریں کیا یزید کے لشکر کی تیز ہیں

دیکھو تو کس کے سینے میں برچھی کا ہے یہ پھل
اٹھارویں برس میں کسے کھا گئی اجل
دولہ کے خواب کرنے کا کیا تھا یہی محل
دریا پہ کس کی لاش پڑی ہے وہ منھ کے بل
محتاج بعد مرگ جو گور و کفن کے ہیں
کس نخل کے ثمر ہیں یہ گل کس چمن کے ہیں

شہ نے کہا یہ سب مرے گلشن کے پھول ہیں
کیونکر نہ سرخرو ہوں کہ اصل رسولؐ ہیں
کرسی ہے پست اُن کو وہ رتبے حصول ہیں
تن پر جو سر نہیں تو یہ نذریں قبول ہیں
قدسی درود بھیجتے ہیں اُن کی شان پر
تن اُن کے ہمیں زمیں پہ سرآسمان پر

سالک جو ہیں وہ راہ رضا بھولتے نہیں
جو دوست میں ولی کے ولا بھولتے نہیں
محسن کو اپنے اہل وفا بھولتے نہیں
ہم لوگ مر کے یاد خدا بھولتے نہیں
تن خاک ہو پر اس میں بھی الفت کی بو رہے
نیزه پر سرچڑھاؤ تو منھ قبلہ رو رہے

کیونکر نہ یہ کلام کرے تو ہوا پہ ہے
خو ہو سو ہو حسینؑ کو راضی رضا پہ ہے
مسند پہ ناز ہے نہ شرف مکا پہ ہے
ہر حال میں فقیر کو تکیہ خدا پہ ہے
مٹی ہو یا کہ خز ہو تن پاک کے تلے
الله آبرو کو رکھے خاک کے تلے

برچھی کا سینہ علی اکبر میں پھل ہے گر
ظالم یہی تو باغ شہادت کا ہے شمر
ہر بار یہ دعا تھی کہ پھولے پھلے شجر
بابا نہال ہے کہ برومند ہے پسر
کیا کیا گل مراد مرے ہاتھ آئے ہیں
باغ جہاں میں آئے یہ پھل کس نے پائے ہیں

قاسم اگر نہیں تو نہیں مجکو کیا ہراس
بس سن چکا کہ مر گئے عباس حق شناس
رونے کی وجہ کیا جو ہوئی بھانجو سے یاس
میں کون جس کے عبد تھے پہونچے اسی کے پاس
کچھ دن جو میرے پاس رہے مستعار تھے
یہ لال سب امانت پروردگار تھے

لاکھوں سے یہ ہزبر جو تنہا لڑے لڑے
تیغوں کے پھل جو پھول سے تن پر پڑے پڑے
ہوتے ہیں غازیوں کے ارادے بڑے بڑے
چاہیں نو روم و شام کو لے لیں کھڑے کھڑے
بالا دوش ڈھال تھی قبضے پہ ہاتھ تھا
خیبر میں کون شیر الہی کے ساتھ تھا

شہروں میں جنگ بدر کا شہرہ ہے آج تک
مثل ہلال تیغ کی تھی جابجا چمک
بالائے عرش ناد علیؑ پڑھتے تھے ملک
خندق میں کس نے کی اسد اللہ کی کمک
زور خدا تھا دست وصی رسول میں
دو کر دیا تھا عمرو کے قامت کو طول میں

کیوں غزوہ حسین میں بھاگے تھے تم کہ ہم
سرکش ادھر کے پس گئے تھے زیر ستم کہ ہم
تم کوہ میں چھپے تھے بروز دہم کہ ہم
دہشت سے اس طرف کے دلاور تھے گم کہ ہم
بجلی سی تیغ کوندتی تھی کس جواں کی
آتی تھی کی طرف سے صدا الاماں کی

تھا لیلتہ الحریر میں یک جا تمام شہر
بڑھتی تھیں یوں صفیں کہ سمندر میں جیسے لہر
چمکی جو ذوالفقار تو آیا خدا کا قہر
کیا جنگ نہرواں میں بہائی تھی خون کی نہر
کیوں وہ فراریوں کی دو ہائی کبھی یاد ہے
صفین میں صفوں کی صفائی بھی یاد ہے

بیرالالم کی آگ کا روشن ہے سب پہ حال
دو شخص جل کے رہ گئے تھے صورت نہال
اس چاہ پر تھمے نہ یہ رستم کی تھی مجال
جاتے ہی اُس میں کود پڑے شیر ذوالجلال
لشکر جنوں کا خوف سے بتیاب ہو گیا
دہشت سے آگ کا بھی جگر آب ہو گیا

تاباں جنوں پہ شیخ امام غنی رہی
زیر زمیں بھی شہر کی چھاتی تنی رہی
اندھیر ہو گیا وہیں ہاں روشنی رہی
ڈر سے جنوں کی جان پہ کیا کیا بنی رہی
زہرے ہوئے جو آب تو ایمان کی چاہ کی
آنے لگی کنویں سے صدا لاالہ کی

ایمان جنوں نے جب بدل و جاں کیا قبول
طالب تھے آپ جن کے وہ باتیں ہوئیں حصول
گزرے تھے تین روز نبی تھے بہت ملول
سن کر صدا علی کی خوشی ہو گئے رسول
باہر کنوئیں کے آئے عجب عزو جاہ سے
غل تھا کہ نکلے یوسفؑ صدیق چاہ سے

تھی دشت دست فتح سلیمان دیں کی دھوم
لشکر میں مصطفے کے خوشی تھی علی العموم
خالی ہوئی جنوں کے جو شر سے وہ مرزو بوم
بالائے چاہ جانوروں نے کیا ہجوم
شعلے رہے نہ سانپ نہ وہ اژدہے رہے
دو تیں روز چاہ پہ کیا چہچہے رہے

تیغیں بنی امیہ کی ہیں خاک آبدار
جل جاوے گی گرے گی اگر برق ذوالفقار
پھل اُس کا آگ ہے تو زبانیں ہیں شعلہ بار
دھارا ہے قلزم غضب حق کا اس کی دھار
دم پھر پناہ گھاٹ سے اس کے بنیاؤ گے
طوفان خوں اٹھے گا کہ سب ڈوب جاؤ گے

میں نور چشم فاتح ذات الرقاع ہوں
پا یہ مرا رفیع ہے عرش ارتفاع ہوں
کرار ہوں سخی ہوں ولی ہوں شجاع ہوں
حیدرؑ ہیں آفتاب تو میں بھی شعاع ہوں
دوری میں بھی ہم اپنے خدا کے حضور ہیں
سمجھو نہ پجتن کو جدا ایک نور ہیں

سر خفی حق انہیں بندوں پہ ہے جلی
محبوب ہے خدا کا کوئی اور کوئی ولی
فاطم سے فاطمہ ہے اور اعلیٰ سے ہے علیؑ
محسن سے ہے حسنؑ یہ شرافت ہے سنجلی
ایک ایک ان میں تاج سر مشرقین ہے
احسان سے جہان میں نام حسینؑ ہے

زیور جو عرش کا ہیں ہمارے ہی نام ہیں
ساقی حوض قاسم دارالسلام ہیں
حوریں جو لونڈیاں ہیں تو غلماں غلام ہیں
احمد کے جانشیں ہیں امم کے امام ہیں
زینت ہیں آسماں کی رونق زمین کی
دنیا کی آبرو ہیں تو عزت نہیں دین کی

ناگاه ابن سعد پکارا کہ صفدرو
ہان نور چشم شیر خدا سے وغا کرو
خوں میں نبیؐ کی آل کو سر تا قدم بھرو
گم رہ گیا ہے دن بہت اب اے دلاورو
نکلو تنوں پہ زیور جنگی سنوار کے
پڑھیو نماز عصر کی سید کو مار کے

تن سے جدا کرو پسر فاطمہ کا سر
پھر تم کو لوٹنا ہے رسول خدا کا گھر
ڈھالوں میں بھر کے لائیو لعل وز رو گہر
ایسا نہ ہو کہ رات کو سر کا دین مال و زر
قیدی ہوں اہلِ بیت شہ مشرقین کے
دولت کئی گھروں کی ہے گھر میں حسینؑ کے

ہے آرزو حکومت رے کی مجھے کمال
حصہ وہ فوج کا ہے ملے جو متاع و مال
ہے تب حلال ذبح ہو جب فاطمہ کا لال
دیکھوں کہ ہیں کھلے ہوئے زینب کے سر کے بال
اس طرح گھر تباہ رسول خدا کا ہو
سیدانیون کے منھ پہ نہ پردہ ردا کا ہو

پہونچے گی شہر شام میں جب آلِ طاہرہ
ہو جائے گا سپاہ کا دونا شاہرہ
منکر نے کیں یہ مکر کی باتیں جو ظاہرہ
 دریا سے مثل موج بڑھی فوج قاہرہ
گیتی ہجوم فوج سے جنبش میں آگہیٔ
کالی گھٹا سپاہ کی جنگل میں چھا گئی

چلوں سے کج نہاد ملانے لگے خدنگ
منھ ترکشوں نے کھول دیے صورت نہنک
خنجر رکھے کمرین دو دھارے چٹا کے سنگ
برچھے ہلا کے فوج نے جولاں کیے سرنگ
سر ہنگ شام گرز گراں تولنے لگے
 بڑھے برھ کے ہر قون کو عدو کھونے لگے

کالے علم نشان سیہ کالی سب سپاه
گویا زمیں کے سینے سے اٹھتا تھا دود آہ
تھا نالۂ نفیر کہ بیکس کو دو پناہ
شہنا کی یہ صدا تھی کہ سید ہے بے گناہ
سنکر دہل کے شور کلیجے دہلتے تھے
تھرا کے چھانجھ بھی کف افسوس ملتے تھے

وہ غول مصریوں کے وہ دل شام و روم کے
آندھی سیاہ اٹھی کہ گھٹا آئی جھوم کے
تنہا حسین بیچ میں تھے اس ہجوم کے
تلوار لی نیام سے قبضے کو چوم کے
اٹھنا سخی کا ہاتھ یداللہ کی شان سے
نکلا ہمائے اوج و شرف آشیاں سے

باہر ہوئی نیام سے شمشیر شعلہ بار
یا ابر سے نکل کے ہوئی برق بیقرار
یا کیچلی کو جھاڑ کے نکلا سیاہ مار
یا آستین سے بد بیضا تھی آشکار
نکلی عروس فتح محافہ جدا ہوا
یا نامہ ظفر سے لفافہ جدا ہوا

کاٹھی تھی ذوالفقار کی یا تھا اجل کا گھر
حجلہ تھا یا نقاب رُخ لیلیٰ ظفر
گھونگھٹ اٹھا کہ برق سی چمکی ادھر اُدھر
گویا دلھن حجاب سے نکلی جھکا کے سر
دکھلائی سب کو منھ کی صفائی لڑائی میں
جانیں ہزار وجہ سے لیں رونمائی میں

قبضہ وہ جس کی ضرب سے اللہ کی پناہ
نابیں وہ دمبدم جو دیکھائیں عدم کی راہ
باڑھ ایسی جس کے گھاٹ پہ کشتی تن تباہ
وہ تیز منھ کہ کوہ کو کھالے مثال کاہ
جوہر یہ ہیں کہ تیغ شہ لافتیٰ کی ہے
تمغہ یہ اس کا ہے کہ عنایت خدا کی ہے

ہر معرکہ میں یاور مشکل کشا رہی
سید سے کربلا میں نہ دم بھر جدا رہی
جو اس کی ابتدا تھی وہی انتہا رہی
عاشق رہی پدر پہ پسر پر فدا رہی
یکتا تھی ذوالفقار یہ قطعی دلیل ہے
جو تیغ دونوں باگیں کے وہ اصیل ہے

نکلی وه جانگداز عجب برق و شرق سے
صاف آئی الحفیظ کی آواز برق سے
چشمک یہ دم بدم تھی ہر ایک اہل زرق سے
آتی ہوں میں سروں پہ ذرا فرق فرق سے
دریائے قہر حضرت پروردگار ہوں
طوفاں اٹھے گا یاں سے میں وہ ذوالفقار ہوں

سیف خدا ہوں نام ہے دست اجل مرا
نشتر ہوں مرگ کا رگِ جاں ہے محل مرا
گلزار فتح میں ہے ازل سے عمل مرا
جس کو نہ اعتبار ہو چکھے وہ پھل مرا
دونوں مزے میں مجھ میں کہ رحمت ہوں قہر ہوں
امرت ہوں دوست کے لیے دشمن کو زہر ہوں

بت میں نے ایک ضرب میں توڑے ہیں دیر کے
شہرے میں شہر شہر مرے امیر خیر کے
مولا کے ہاتھ میں ہوں کہ قبضے میں غیر کے
دشمن کے سر سے اٹھتی ہوں دو ہاتھ پیر کے
جاتی ہوں جس پہ مثل اجل چھوڑتی نہیں
جوشن ہو یا کہ خود ہو منھ موڑتی نہیں

دنیا میں مجھ سی تیغ علیؑ سا جواں نہیں
کیوں ہوں خموش کیا مرے منھ میں زبان نہیں
بھا گو کے دشت کیں سے کدھر میں کہاں نہیں
دشمن کوئی حسینؑ کا مجھ سے نہاں نہیں
فریاد والغیاث کو کب مانتی ہوں میں
سید کے قاتلو! تمہیں پہچانتی ہوں میں

روٹھے تھے آستیں جو شہنشاہ سرفراز
جنیان تھی کربلا کی زمیں صورتِ جہاز
اعدا کی فوج پر تھی زباں تیغ کی دراز
کہتے تھے کانپ کانپ کے آپس میں فتنہ ساز
کیونکر جواب دے کوئی دم بند سب کے ہیں
غل تھا کہ ذوالفقار کے فقرے غضب کے ہیں

کوندی جو برق طاقت گفتار گھٹ گئی
جو صف بے مصاف بڑھی تھی وہ ہٹ گئی
ثابت ہوا ہر اک پہ کہ دنیا الٹ گئی
آ پہونچی تھی پہ ڈر کے قیامت پلٹ گئی
پھر حشر تھا جو رحم نہ آتا حضور کو
منھ سے ملا چکے تھے سرافیلؑ صور کو

تلوار کیا چلی غضب آیا کریم کا
تھی جنگ یا کہ زور تھا امید و بیم کا
سب زور تھا زمانہ نار جحيم کا
جل جل کے منھ سیاہ ہوا ہر لئیم کا
شمیشر بادشاہ سلیماں بساط تھی
کیا تھمتے کافروں کے قدم وہ صراط تھی

چلتی تھی ذوالفقار جو سن سن ادھر ادھر
دہشت سے چھپتے پھرتے دشمن ادھرادھر
کٹ کٹ کے گر رہے تھے سرو تن ادھر ادھر
ٹکڑے پڑے تھے خاک پہ جوشن ادھر اُدھر
ڈر ڈر کے جو سوار گرے وہ مرے گرے
صف پر گری جو صف تو پروں پر پرے گرے

روئیں تنوں کے جسم کے ٹکڑے اڑا دیے
ہاتھوں کو کاٹ کاٹ کے پرزے اُڑا دیے
گردن بچی کسی کی تو شانے اڑا دیے
پہونچا جو سر پہ ہاتھ تو پہونچے اڑا دیے
اوچھا بھی وار گر کسی دشمن کو لگ گیا
تن جا رہا تڑپ کے الگ سر الگ گیا

دل کانپتے تھے دیکھ کے اس کج ادا کا منھ
نابیں فنا کی راہ تو قبضہ قضا کا منھ
اڑور کے منھ سے کم نہ تھا اس جانگزا کا منھ
آفت کی چال قہر کی گرمی بلا کا منھ
پہونچے یہ واں اجل کا بھی جس جا گذر نہ ہو
لوہے کو کاٹے یوں کہ زباں کو خبر نہ ہو

جب ہاتھ اٹھا تو چرخ پہ تیغ دوسر چڑھی
اتری ادھر کہ خون کی ندی ادھر چڑھی
یہ گردنون پہ سر کے لیے سب کے سر چڑھی
بس صاف کر دیا اسے جو صف نظر چڑھی
دریائے خوں فرات کے ساحل گئے
وہ پار اتر گئی یہ اسی گھاٹ رہ گئے

بیٹی وہ تیغ جب تو ستمگر نہ اُٹھ سکا
لاکھوں سے بار تیغ دو پیکر نہ اٹھ سکا
ڈوبا کیا جہاز پہ لنگر نہ اٹھ سکا
دہشت سے کافروں کا کبھی سر نہ اٹھ سکا
یوں فرق پر چڑھی رہی اہل خلاف کے
مرکز کے جس طرح سے قدم سر پہ کاف کے

سر جدا تھا خود تو سر تھے جبیں سے دور
قبضوں سے تیغیں دور تھیں ہاتھ آستیں سے دور
جاں جسم سے تو جسم تھے جانِ حزیں سے دور
کارہ مکیں مکاں سے مکاں تھے مکیں سے دور
اس تیغ جاں ستاں سے فقط سر قلم تھے
اللہ رے تفرقے کہ عناصر بہم نہ تھے

ہرسو پڑے تھے خاک یہ اعضا جدا جدا
سر گردنوں سے جسم سے تھے دست و پا جدا
ایذا جدا تھی روح پہ قہر خدا جدا
پانی جدا تھا خاک جدا تھی ہوا جدا
پیدا ہوئے تھے نار میں جانے کے واسطے
اک اگ رہ گئی تھی جلانے کے واسطے

حملہ جو پیدلوں پہ کیا شہسوار نے
ڈر ڈر کے سر قدم پہ لگے سب اُتار نے
چھوڑا نہ صید ضیغم آہو شکار نے
زندوں کو چن کے ذبح کیا ذولفقار نے
کہتی تھی گرچہ پیٹ کا بھرنا محال ہے
ہاں پی لوں خوب ساکہ لہو یہ حلال ہے

جب وہ بلند ہوتی تھی مانند ماه نو
جاتی تھی دور دور بیاباں میں اس کی ضو
اس کی نہ ایک ضرب نہ اعدا کے وارسو
کشت حیات اہل ستم ہو گئی درو
سرکشی سب ایک دم میں نگو نسار ہو گئے
کٹ کر سروں کے کھیت میں انبار ہو گئے

بے جان لیے نہ تیغ شہ لاقی پھری
وہ جس طرف پھری اسی جانب قضا پھری
دل پر جدا عدو کے گلے پر جدا پھری
دم لے کے جس طرف پھری مثل بلا پھری
اس ناز سے چمکتی ہوئی راس و چپ گئی
کیا رعد کی بساط ہے بجلی تڑپ گئی

دست کشادہ دیکھ کے سب تنگ دل چھپے
کیونکر بڑھے قدم جو دم جنگ دل چھپے
ڈھالوں کی اوٹ میں وہ یہ رنگ دل چھپے
چمکی جو تیغ مثل شرر سنگ دل چھپے
یون سمجھو فوج کیں میں حسینؑ دلیر کو
دیکھا ہو گر کبھی صف آہو میں شیر کو

دشمن کا پاؤں رن میں ٹھہرتا نہیں کبھی
دم اس کا وہ غضب ہے کہ بھرتا نہیں کبھی
یہ جس کو کاٹتی ہے وہ مرتا نہیں کبھی
پڑھتا ہے دہریوں کہ اترتا نہیں کبھی
صدمہ غضب کا ہوتا ہے دوزخ میں جان پر
تلخی اجل کی رہتی ہے برسوں زبان پر

کیا لشکر یزید پہ رنج و محن پڑا
طالع جو نحس تھے تو انہیں پر گہن پڑا
لاشے پہ لاشہ سر پہ سر اور تن پہ تن پڑا
کہتی تھی موت بھی کہ قیامت کا رن پڑا
اوپر تلے جو کشتوں کے انبار پاتی تھی
گنتی کو بار بار اجل بھول جاتی تھی

کشتے تڑپ رہے تھے برابر زمین پر
زنرے تھے خوف قتل سے مضطر زمین پر
آئی جوسن سے تیغ دو پیکر زمین پر
گردن نے دھڑے پھینک دیا سر زمین پر
سلطان دیں کے پاؤن پہ سر کٹ کے گر پڑا
تن مارے ڈر کے چند قدم ہٹ کے گر پڑا

کٹ کٹ گئے جو خود تو مر مر گئے حسود
لاکھوں ہوں یا کروڑ ہوں کیا اُن کے ہست و بود
ظالم جو بے نمود ہوں وہ کیا کریں نمود
سر تن سے مفت کھوئے یہ نقصاں ہوا کہ سود
جھگڑا بھی ختم ہو گیا وہ آن بھی گئی
عزت بھی آبرو بھی گئی جان بھی گئی

حربے بھی قتل گاہ سے منھ موڑنے لگے
ہٹ ہٹ کے پیچھے ہاتھ تبر جوڑنے لگے
ڈر ڈر کے مورچوں کو جری چھوڑ نے لگے
تیغیں ٹپک کے خاک پہ دم توڑنے لگے
چلاتی تھیں کمانیں کہ اب رخ کدھر کریں
ڈہالیں تھیں مضطرب کہ کسے ہم سپر کریں

دو ٹانک کی کماں کو کبادا بنا دیا
تیروں کو کاٹ کاٹ کے تو وا بنا دیا
رن کی زمیں کو خون سے دریا بنا دیا
ہر جزو تن کو لا تجزیٔ بنا دیا
دیتے تھے تیر کٹ کے صدا الامان کی
پتوں کی طرح اڑتی تھیں شاخیں کمان کی

ڈھالوں پر آئی نیزوں کو جب دیکھ بھال کے
پھل بھی لگا نہ تھا کہ گرے پھول ڈھال کے
تھرائے تیر ڈر سے شیر خوش خصال کے
تیغیں اماں طلب ہوئیں دنداں نکال کے
وہ منھ کے بھل پڑے تھے جو بھالے اُٹھاتے تھے
دست اماں کو بچھیون والے اٹھائے تھے

تھی شعلہ ور جو آتش شمشیر آب گوں
جل مل گئے تھے اہل وغا کے دروں بروں
نہ ہرے تھے آب آب جگر ہو گئے تھے خوں
تھیں برقیں یزید کے لشکر کی سر نگوں
نوبت یہ پہونچی تھی کہ علم کا نشان نہ تھا
حیدرؑ کی ذوالفقار کا ڈنکا کہاں نہ تھا

ہر چند ساری فوج پہ ڈھالوں کی آڑ تھی
بھاری تھی ضرب یہ کہ لڑائی پہاڑ تھی
غلبہ تھا وہیں کا کفر کی بستی اجاڑ تھی
میدان معرکہ میں عجب مار دھاڑ تھی
ڈر ڈر کے منھ سے زہر سبھوں نے اُگل دیے
گھوڑے کے سم نے موزیوں کے سر کچل دیے

سن سن چلی جو تیغ تو جی سننا گئے
دریا کے چوکیدار لہو میں نہا گئے
دعویٰ تھا مردمی کا پہ آنکھیں چرا گئے
بچ بچ کے آب تیغ کے چھینٹوں میں آگئے
مٹٰی نے بھی عزیز نہ اُن کا لہو کیا
دم بھر میں ذوالفقار نے بے آبرو کیا

افعی تھا منھ کھلا رہا جب تک زباں چلی
نوکیں جسے لگیں وہ پکارا سنان چلی
غل تھا کدھر گئی کدھر آئی کہاں چلی
اس نے کہا یہاں وہ پکارا وہاں چلی
ہاں ہاں کا شور تھا کسی لب پر نہیں نہ تھی
جلوہ تھا ہر مقام پہ اور پھر کہیں نہ تھی

برچھی سے پھل کمان کیانی سے زہ گری
نیزوں کی ڈانڈ کٹ کے گرہ پر گرہ گری
سر جسم جدا ہوا تن سے زرہ گری
بند کمر کھلا تو ہوا غل کہ یہ گری
ابرو کے ایک اشارے میں مطلوب ادا کیا
مشکل کشا کی تیغ نے عقدوں کو وا کیا

دریائے قہر حق انہیں کہنا سند ہوا
مولا گھٹے بڑھے تو عجب جزر و مد ہوا
جس نے خدنگ قوس میں جوڑا وہ رد ہوا
مردے نے جو تیر تو ترکش محمد ہوا
خون عدو سے کھیت کبھی یوں منچا نہ تھا
سیفی الٹ پڑی ابھی چلہ کھنچا نہ تھا

ڈھالیں تو تھیں نڈھال عجب چال ڈھال تھی
برپا تھا محشر رن میں قیامت کی چال تھی
کاٹا تھا باغ کفر تو کیسی نہال تھی
پیارے جو تھے حسینؑ تو غصے سے لال تھی
پکڑا گلا تو سانس نہ دشمن سے لی گئی
دریا پہ جس کو پایا لہو اس کا پی گئی

آفت بھی قہر تھی غضب ذوالجلال تھی
بجلی تھی صاعقہ تھی فنا تھی زوال تھی
خنجر تھی نیمچہ تھی کٹاری تھی بھال تھی
اعدا کو ذبح کرنے کو سحر حلال تھی
جیتا تو سامنے سے کوئی کم نکل گیا
منھ اس کا جس نے دیکھ لیا دم نکل گیا

یکتا تھی بے نظیر تھی اور بے مثال تھی
کیا آزمودہ کار تھی کیا ذی کمال تھی
بجلی زمیں پہ تھی تو فلک پر ہلال تھی
اعدا پہ تیغ قبلہ عالم پہ ڈھال تھی
آگے رہی سپر سے بھی کچھ رزم گاہ میں
حمزہ کی ڈھال بھی تھی اسی کی پناہ میں

تیغ خدا تھی ضرب سے اس کی کہاں پناہ
پستی ہو یا کہ اوج نہ یاں اور نہ واں پناہ
کیونکر نہ خلق اس کو کہے آسماں پناہ
جس تیغ کی پناہ میں خود ہو جہاں پناہ
نصرت بھی اک لقب دم تیغ دوسر کا تھا
برسوں سے اس کی پشت پہ تکیہ ظفر کا تھا

روحیں گئیں سفر میں بدن رن میں رہ گئے
جو شیریں کے آئے تھے وہ بن میں رہ گئے
جانیں کہاں کی زخم فقط تن میں رہ گئے
ہاں طوق لعن طعن کے گردن میں رہ گئے
دوزخ میں سر اٹھا نے کی کب ان کو بار ہے
اب گردنوں پہ تیغ تبرا سوار ہے

غل تھا کہ اس کی ضرب سبنھالی نہ جائے گی
بے جان لیے یہ تیغ ہلالی نہ جائے گی
جب آے گی سروں پہ تو خالی نہ جائے گی
یہ وہ بلائے بد ہے کہ ٹائی نہ جائے گی
جوہر نہیں ہے تیغ شہ خوش خصال پر
سیفی لکھی ہوئی ہے دعائے ہلال پر

بجلی سی جس پرے پہ وہ چل پھر کے رہ گئی
خادم کی طرح ساتھ اجل پھر کے رہ گئی
ہر صف میں بہر جنگ و جدل پھر کے رہ گئی
پھر کر تھما جو اسپ تو کل پھر کے رہ گئی
بیدم ہوا کوئی کوئی سرکش کچل گیا
آنکھوں کے سامنے سے چھلاوا نکل گیا

معشوق سبزرنگ تھی وہ تیغ ...........
لب پر لہو سے پان کی لالی سی تھی جمی
دیکھی علیؑ کے وقت سے فوجوں کی برہمی
آتش مزاج معرکہ آرا کسی دمی
برسوں رہی بغل میں شہ مشرقینؑ کی
جھیلے ہوئے لڑائیاں بدر و حنین کی

تلواریں پیچ و تاب سے بل کھا کے رہگئیں
پھل یوں اڑے کہ برچھیاں تھرا کے رہگئیں
سہمے جو دل کمانیں بھی چلا کے رہ گئیں
چشم زرہ کی پتیلیاں پتھرا کے رہ گئیں
ڈہالوں کے رنگ خوف سے کافور ہو گئے
چار آئینوں کے شیشۂ دل پور ہو گئے

سر اڑ گئے تنوں سے جوہر سر سری چلی
خشکی سے خوں میں ڈوب کے سوئے تری چلی
خالی ہوے پرے تو غضب میں بھری چلی
غل تھا کہ لو دکھا کے لگاوٹ پری چلی
خنجر انہیں کے ان کا لہو چاٹنے لگے
دیوانے آپ اپنے گلے کاٹنے تھے

چلنے میں گر کبھی کمر اس کی مچک گئی
ڈہالوں کی ابر تیرہ میں بجلی چمک گئی
اڑنے لگیں جو خون کی چھینٹیں سرک گئی
گہ آئی نہر کبھی سوئے فلک گئی
برسے نہ اس ترنگ سے بادل اساڑھ کے
قربان ذوالفقار تری گھاٹ باڑھ کے

چھوٹیں کمانیں قبضوں سے اور چٹکیوں سے تیر
کیسی لڑائی سہمے ہوے تھے جوان و پیر
عاری تھے تیغ زن قدر اندازه گوشہ گیر
اپنے لہو میں لوٹتے پھرتے تھے پھر شریر
لشکر سیہ رخوں کا جو پامال ہو گیا
مارے خوشی کے تیغ کا منھ لال ہو گیا

بڑھتی تھی زور شور سے ہر دم  بسان رود
گر گر کے بہ رہے تھے مثال جاب خود
نیزے کٹے ہوئے تھے تو ٹوٹے ہوئے عمود
خالی تھا رن بھری تھی سروں سے اجل کی گود
تھمتی نہ تھی جو تیغ شہ مشرقین کی
جنگل میں شور تھا کہ دوہائی حسینؑ کی

اے بحر طبع بس یہ روانی کہاں تلک
ہان اے زباں یہ چرب زبانی کہاں تلک
اے ذوالفقار شعلہ فشانی کہاں تلک
قصہ تمام کر یہ کہانی کہاں تلک
خنجر ہے اور گلوئے شہؑ مشرقین ہے
خاموش ہو یہ وقت نماز حسینؑ ہے

بھولیں گے مومنوں کو نہ یہ یادگار بند
فرصت ملے تو کہہ کے سناؤں ہزار بند
برسوں نہ ہو زبانِ فصاحت شعار بند
سن لو کہ گر یہ خیز ہیں یہ پانچ چار بند
دی ہے جو مصطفےٰ کی قسم فوج شام نے
تلوار روک لی ہے تمہارے امام نے

پہونچا ہے عنقریب لب بام آفتاب
شوق نماز عصر میں ہیں مضطرب جناب
دریا پہ ہیں مگر نہیں ملتا وضو کو آب
سید کو تیر مارتے ہیں خانماں خراب
منظور ہے نہ جنگ نہ ہاتھوں میں زور ہے
بجلی جو تھم گئی ہے تو کیا مینھ کا شور ہے

لگتا ہے جب خدنگ تو پھٹتی ہے خون کی دھار
کاٹھی میں فرط غم سے تڑپتی ہے ذوالفقار
کہتے تھے رو کے شاہ کہ اب کیوں ہے بیقرار
بس بس کہ قتل ہو چکے دشمن کئی ہزار
کب تک وغا حسینؑ کا دل درد مند ہے
اے ذوالفقار صبر خدا کو پسند ہے

آقا شہید ہوتا ہے گھوڑے کو ہے یہ غم
حربون سے شاہ دیں کو بچاتا ہے دم بدم
فرماتے ہیں حسینؑ کہ اے ذوابجناح تھم
پھر میں اوتر پڑوں گا ہٹایاں سے گو قدم
وعدہ ہے خوں میں بھرنے کا رب قدیر سے
اللہ اب بچا نہ مجھے تیغ و تیر سے

سینے پہ اب چڑھے گا مرے شمر رو سیاہ
تجھ سے نہ دیکھا جائے تو جا سوئے خیمہ گاہ
دو دن سے میرے ساتھ ہے بے دانہ و گیاہ
شرمندہ تجھ سے ہوں بہت اے میرے خیر خواہ
عادل کا سامنا ہے شہ مشرقین کو
مارا ہو گر کبھی تو بحل کر حسینؑ کو

کہتا ہے رو کے شاہ سے اسپ وفا شعار
جب تک ہے دم قدم کو نہ چھوڑیگا جاں نثار
رخصت کے وقت مجھ پہ جو حضرت ہوئے سوار
بنت علیؑ نے مجھ سے کہا تھا بحال زار
پھر ایک بار ڈیوڑھی پہ لانا حسینؑ کو
اے ذوالجنارح چھوڑ نہ آنا حسینؑ کو

دو ون سے خود حضور ہیں بے آب و بے طعام
میں کیا ہوں اے حسین سکینہ ہے تشنہ کام
بچپن سے میرے حال پر شفقت رہی مدام
مین کس زباں سے شکر کروں اے شہ انام
برسون چڑھے پہ دل سے اتارا کبھی نہیں
تقصیر پر کبھی آپ نے مارا کبھی نہیں

یہ ذکر تھا ابھی کہ بڑھی فوج اشقیا
دو لاکھ نے امام کو حلقہ میں نے لیا
زہرا نے خاک اڑا کے جو عریان سر کیا
تھرا گیا مزار شہنشاہ انبیا
نیزے لگے جو تن پہ حسین دلیر کے
بستی نجف کی ہل گئی نعروں سے شیر کے

مارا ابو الحنوق لعیں نے گلے پہ تیر
خوں ہو کے حلق شہ سے بہا فاطمہ کا شیر
جھکنے لگا جو غش میں علی کا مہ منیر
بھاگا لگا کے فرق پر شمشیر اک شریر
تیغوں سے بیچ سبز عمامے کے کٹ گئے
گردن سے ذوالجناح کی جھک کر لیٹ گئے

ہان اے حسینیو یہ مصیبت کا وقت ہے
سر پیٹنے کا وقت ہے رقت کا وقت ہے
رونے میں فاطمہ کی رفاقت کا وقت ہے
گرتا ہے عرش حق یہ قیامت کا وقت ہے
نکلی رکاب پائے شہ مشرقین سے
گھوڑے پہ اب تھما نہیں جاتا حسینؑ سے

لو گر پڑے زمیں پہ شبیرؑ ہے غضب
ڈوبی لہو میں زلف گرہ گیر ہے غضب
پھر برچھیاں لگاتے ہیں بے پیر ہے غضب
زخمی گلے پہ اور لگا تیر ہے غضب
گر پڑتے ہیں زمیں پہ کبھی نہ سنبھلتے ہیں
جھک جھک کے منھ سے خون کے لختے اُگلتے ہیں

دُرِ عدن عقیق یمن بن گئے ہیں سب
فیروزئی ہیں پیاس کی شدت سے لعل لب
ہر زخم پر تعینوں سے پانی کی ہے طلب
دیتا نہیں جو اب مگر کوئی بے ادب
لب تک دہن سے بات بھی دقت سے آتی ہے
طاری ہے صنعت یہ کہ زبان لڑکھڑاتی ہے

ڈوبے ہوئے لہو میں اوٹھائے ہیں دونوں ہات
خالق سے یہ دعا ہے کہ اے رب پاک ذات
شیعوں کو میرے آتش دوزخ سے دے نجات
عزت حیات میں ہو تو راحت پس از وفات
زیر زمیں بھی مورد لطف و کرم رہیں
یہ سب کے سب صراط پہ ثابت قدم رہیں

لب پر تھی یہ دعا کہ لگا تیر فرق پر
ریش خضاب دار ہوئی سب لہو میں تر
سجدے ہیں حق کے جھک گئے ہاتھوں کو ٹیک کر
واں آستیں الٹ کے بڑھا شمر بد گہر
زانو رکھا جو چھاتی پہ زہرا کے جائے کی
دہنی طرف سے آئی صدا ہائے ہائے کی

تھرا کے دیکھنے جو لگا وہ ادھر اُدھر
دیکھا کھڑے ہیں احمد مرسل برہنہ سر
حیدر بہت قریب میں تھامے ہوئے جگر
زہرا کی ہے صدا کہ نہ سید کو ذبح کر
ڈر قہر حق سے دست درازی کو چھوڑ دے
صدقہ نبیؐ کا میرے نمازی کو چھوڑ دے

بیکس کی کون سی ہے خطا کون سا گناہ
ہے ہے مرا حسینؑ تو ہے سب کا خیر خواہ
بے کس اگر ہوا یہ غریبوں کا بادشاہ
ہو جائیں گی سفر میں نبی زادیاں تباہ
یہ ظلم و جور احمد و حیدر کے سامنے
بیٹے کو ذبح کرتا ہے مادر کے سامنے

ہٹنے لگا جو ڈر کے وہ مرتد جفا شعار
چلایا بڑھ کے یوں پسر سعد نابکار
ڈرتا ہے کیون یہ سحر ہے اے مرد نامدار
جلدی پھرا دے شہ کے گلے پر چھری کی دھار
اب حشعر ہوگا اس جد پاش پاش پر
سر کھولے زینبؑ آتی ہے بھائی کی لاش پر

سید پہ ہو رہا ہے اُدهر ظلم برملا
زخمی گلے پہ دوڑ کے رکھ دے گی وہ گلا
بنت علیؑ کو روک سکے گا کوئی بلا
ڈر ہے الٹ نہ جائے کہیں دشت کربلا
خلعت نے اسپ نے گہر شاہ وارے
تن سے سرحسینؑ کو جلدی اتارے

یہ سن کے اُس شقی سے بڑھا پھر وہ کینہ جو
خنجر رکھا گلے پہ محمد کے رو برو
بولے یہ آنکھیں کھول کے شبیرؑ نیک خو
اماں تڑپ رہی ہیں زمیں پر کشادہ مو
ثابت ہوا مجھے کہ اجل اب قریب ہے
کہدے ابھی ہے دور کہ زینب قریب ہے

خنجر ہٹا کے حلق سے ظالم نے یہ کہا
سیدانی ایک نکلی ہے خیمہ سے بے ردا
شہ بولے یاں سے سامنا ہے خیمہ گاہ کا
لے چل مجھے نشیب میں اے بانی جفا
بھائی کے مرتے وقت بہن کا گزر نہ ہو
یوں ذبح کر مجھے کہ کسی کو خبر نہ ہو

یہ کہہ کے خود نشیب کی جانب چلے امام
مڑ مڑ کے دیکھتے تھے مگر جانب جام
سجدے میں واں پہونچ کے جھکے پھر شہ انام
فریاد الغیاث قیامت کا ہے مقام
خنجر سے ذبح جان و دل فاطمہ ہوا
جس جا تھی قتل گاہ وہیں خاتمہ ہوا

اس وقت پہونچی زینب ناشاد نوحہ گر
جب شمر ہاتھ میں لیے جاتا تھا شہ کا سر
بکھری ہوئی تھیں چہرے پہ زلفیں ادھر اُدھر
رخسار دونوں زرد تھے اور ہونٹ خوں سے تر
تھی خاک سجدہ گاہ جبین حسین کی
آنکھیں کھلی تھیں فاطمہ کے نورعین کی

قرآن پڑھ رہا تھا سرا بن بوتراب
اور ریش میں کھلا ہوا تھا جابجا خضاب
روشن تھا بعد قتل بھی وہ مثل آفتاب
ظاہر تھا یہ لبوں سے کہ پایا نہیں ہے آب
آنکھون سے یہ عیاں تھا کہ دنیا سے جاتے ہیں
ثابت یہ خشک ہونٹوں سے تھا مسکراتے ہیں

چلائی سرکو پیٹ کے زینبِ جگر فگا
ہے ہے شہید ہو گیا نانا کا یادگار
سید تری کھلی ہوئی آنکھوں کے میں نثار
بھیا بہن کے آنے کا تھا تم کو انتظار
شاید ابھی چلی ہے چھری حلق پاک پر
اس وجہ سے لہو یہ ٹپکتا ہے خاک پر

کیا چپکے چپکے جان دی اے شاہ دیں پناہ
سرتن سے کٹ گیا نہ پکارے بہن کو واہ
آئی صدا کہ بات کی فرصت ملی نہ آہ
زینب ہمارے حال کی ہے فا طمہ گواہ
خنجر گلے پہ سینے پہ قاتل سوار تھا
اس جبر میں بہن مرا کیا اختیار تھا

قاتل بڑھا جو لے کے سر سرور زمن
کس یاس سے کہا کہ خدا حافظ اے بہن
پھیلا کے دونوں ہاتھوں کو دوڑی وہ بیوطن
آئی صداے دختر محبوب ذوالمنن
بیٹی ترے شہید برادر کے ساتھ ہوں
تو جا کے ڈھونڈھ لاش کو میں سر کے ساتھ ہوں

چلائی وو کہ لاشہ عریاں ہے کس طرف
ہے ہے تن امام غریباں ہے کس طرف
اے طائرو وہ فخر سلیماں ہے کس طرف
اے دشت کربلا ترا مہماں ہے کس طرف
زہرا کی عمر بھر کی کمائی کو کیا کیا
بتلا دے اے زمیں مرے بھائی کو کیا کیا

ہے کس مقام پر مرے سید کی قتل گاہ
اے خاک کی نشیب میں ہے فاطمہ کا ماہ
اے ارض نینوا مجھے ملتی نہیں ہے راہ
اے آسماں یہ کیا ہے کہ دن ہو گیا سیاہ
اے شامِ غم وہ گیسوں والا کدھر گیا
اے آفتاب تیرا اُجالا کدھر گیا

یہ کہتی تھی کہ لاشہ ہے سر نظیر پڑا
بس دوڑ کر لپٹ گئی وہ غم کی مبتلا
چلا ئی ہائے بھائی یہ کیا ستم ہوا
آئی صدا یہ لاش سے جو مرضی خدا
کچھ غم نہیں جو ذبح میں ناکام ہو گیا
امت کی مغفرت کا سر انجام ہو گیا

بس اے انیسؔ ابتو ہے شور و فغان و آہ
آمیں زبان دل سے کہیں عاشقان شاہ
آباد لکھنو رہے تا حشر یا الہ
رکھ میرے دوستوں کو جہاں میں بعز و جاہ
یارب ہرا بھرا چمن آرزو رہے
جب تک چمن میں گل رہے اور گل میں بو رہے
