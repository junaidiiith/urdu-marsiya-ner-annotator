www.emarsiya.com
جلد چہارم
مرثیہ میر انیس

جب تیغ کیں حسینؑ کی گردن پہ چل چکی
اور فوج شام گھوڑوں سے لاشے کچل چکی
آتش سے سند شہ لولاک جل چکی
زینبؑ حرم سرا سے کھلے سر نکل چکی
چادر کسی کے پاس نہ تھی اڑدہام میں
سیدانیاں اسیر ہوئیں فوج شام میں

رتبے میں جو کہ خانہ کعبہ سے تھا نہ کم
اس خیمے کو جلا دیا آتش سے ہے ستم
اونٹوں پہ ہے عماری و ہووج چڑھے حرم
رونے نہ پائے لاشوں پہ بھی وہ اسیر غم
جو دستگیر خلق تھا وہ دستگیر تھا
پوتا علیؑ کا طوق و رسن میں اسیر تھا

رانڈوں کو ساتھ لے کے چلے جب وہ اہل شر
زینبؑ پکاری اونٹ سے سر پیٹ پیٹ کر
لے چل خدا کے واسطے مقتل میں اے عمر
تا دیکھ لیں عزیزوں کے لاشوں کو اک نظر
پائیں گے پھر نہ نعش شہ مشرقین کو
سب مل کے ہم دواع تو کر لیں حسینؑ کو

سبتے تھے کب اسیروں کی زاری وه بد شعار
دم بھر ٹھہرنے پائی نہ اونٹوں کی واں قطار
پھر پھر کے دیکھتے گئے لاشوں کو سوگوار
زینبؑ پکارتی تھی کہ بھیا بہن نثار
کیونکر بلائیں لاشے کی لوں دسترس نہیں
بس میں ستمگروں کے ہوں کچھ میرا بس نہیں

ائی حسینؑ کے تن بے سر سے یہ صدا
بھینا تری اسیری و غربت کے میں فدا
زینبؑ سے تب یہ کہنے لگا شمر بے حیا
بس رو چکی خموش ہو اسے بنت مرتضا
وہ سوگوار بھائی کو چلا کے رہ گئی
لاش حسینؑ خاک پہ تھرا کے رہ گئی

وہ قافلہ دمشق کی جانب ہوا رواں
نیزوں پہ تھے شہیدوں کے سرہائے خونچکاں
رسی لئے تھے اونٹوں کی سجاد نا تواں
ہے ہے حسینؑ کہتی تھیں سرکھولے بیبیاں
بچے بھی ماں کی گودیوں میں بیقرار تھے
عابدؑ پیادہ پا تھے، ستمگر سوار تھے

منزل پہ کسی تعب سے پہونچتے تھے تا بہ شام
تھا ایک کوس ضعت کی شدت سے ایک گام
کہتی تھی ناتوانی کرو اب یہیں مقام
گرتے تھے جب تو اُٹھتے تھے لے کر علیؑ کا نام
دم رک گیا جو طوق سے گھرا کے گر پڑے
کانٹا چبھا تو خاک پہ تھرا کے گر پڑے

منزل پہ جا کے سوتے تھے راحت سے بد صفات
غم میں پدر کے روتے تھے عابد تمام رات
جز محمد حق زباں پہ نہ آتی تھی کوئی بات
ہر دم تھا شکر نعمت معبود پاک ذات
کٹتی تھی راہ بند گئی بے نیاز میں
شب کو جب اُٹھ کے دیکھا تو پایا نماز میں

رانڈوں کو اک گھڑی کسی منزل پہ تھا نہ چین
رہتا تھا تابہ صبح بپا شور واحسینؑ
اصغرؑ کے غم میں پچھلے کو کرتی تھی ماں یہ بین
جنگل میں کس طرح سے رہا میرے نورعین
کس کو سلاؤں سینے پہ میں آہ تم نہیں
اترا ہے دودھ چھاتی پہ اے ماہ تم نہیں

کرتا ہے اب یہ راوی شیریں سخن بیاں
پہونچا قریب قلعۂ شیریں وہ کارواں
فوج امیر شام فروکش ہوئی وہاں
تھک کر زمیں پہ گر پڑے سجادؑ نا تواں
اُس دشت میں اُتر کے حرم نوحہ گر ہوئے
نیزوں پہ نصب پھر وہ شہیدوں کے سر ہوئے

شیریں کو تھا جو آٹھ پہر شاہ کا خیال
اس طرح خواب میں نظر آیا اُسے جمال
زخمی ہیں سر سے تابہ قدم شاه خوش خصال
اصغرؑ کی لاش گود میں کپڑے لہو سے لال
زخمی گلا ہے تیغ سے پیشانی تیر سے
بوندیں لہو کی گرتی ہیں حلق صغیر سے

شیریں نے شاہ دیں کو نہ پہچانا مطلقا
حیرت سے شہ کو دیکھیتی تھی سر سے تابہ پا
کہنے لگا تب اُس سے یہ مظلوم کربلا
افراط زخم سے میرا نقشہ بدل گیا
صدمے جومجھ پہ گذرے اسے جانتی نہیں
میں ہوں حسینؑ تو مجھے پہچانتی نہیں

شیریں قدم پہ گر کے پکاری کہ میں نثار
یہ حال کیا ہے آپ کا یا شاہ باوقار
فرمایا تب حسینؑ نے با چشم اشکبار
شیریں مرے گلے پہ چلی تیغ آبدار
کس سے کہیں جو پیاس کے صدمے اٹھائے ہیں
وعدہ کیا تھا تجھ سے سو ہم مر کے آئے ہیں

دشت بلا میں لٹ گیا سارا ہمارا گھر
یا نتک کہ قتل ہو گیا ننھا سا یہ پسر
زینبؑ اسیر ہے تجھے اس کی نہیں خبر
بی بی ہے تیری فوج ستمگر میں ننگے سر
جس نے غنی کیا تھا تجھے وہ فقیر ہے
آزاد کرنے والی تری خود اسیر ہے

شیریں اُٹھی جو دیکھ کے وہ خواب ہولناک
چھاتی پہ ہاتھ مار کے تڑپی بہ روئے خاک
شوہر پکارا آپ کو کرتی ہے کیوں ہلاک
کیا سانحہ ہوا جو گریباں کیا ہے چاک
چلائی وہ کہ تخت امامت اُلٹ گیا
ہے ہے مرے امام کا سر تن سے کٹ گیا

اُس نے کہا کہ منھ سے نہ یہ فال بد نکال
دیکھا ہے خواب کچھ تو ہے اس کا عبث خیال
آتی ہے یاں سدا خبر شاہ خوش خصال
حج کو گیا ہے کعبے میں خیرالنساء کا لال
امت ستائے گی شہ ذوالاحترام کو
کعبے میں کون قتل کرے گا امامؑ کو

مشکل کشا ہے خلق دو عالم کا پیشوا
محبوب کبریا کی زباں حجت خدا
ایسے بزرگ پر کوئی کرتا نہیں جفا
فرزند فاطمہؑ نے کسی کا ہے کیا کیا
سید کے سر کو تیغ سے ناحق اُتاریں گے
کس جرم پہ نبیؐ کے نواسے کو ماریں گے

شیریں نے تب کہا کہ فلق ہے مجھے شدید
سنتی ہوں میں بنی مرے آقا سے ہے یزید
ہے ذبح ابن فاطمہؑ کی اس شقی کو عید
ڈر ہے کیا نہ ہو شہ ذیجا و کو شہید
کوئی نہ پنچتن میں رہے یہ مراد ہے
دشمن سوا یزید سے ابن زیاد ہے

فوجیں اُدھر ہیں یاں نہیں سامان کارزار
کچھ ہیں عزیز ساتھ تو کچھ ہیں رفیق دیار
دنیا نہ ہاتھ میں، نہ ریاست نہ اقتدار
حاصل فدک کا بھی نہیں دیتے ستم شعار
ان کو نظر ہے کچھ نہ ریاست نہ جاہ پر
تکیہ کیا ہے قبر رسالت پناہ پر

یہ بین کر کے روتی تھی وہ غم کی مبتلا
اتنے میں آن کر کسی عورت نے یہ کہا
شیریں خبر نہیں ہے تجھے اس خوشی کی کیا
ہے شور آمد آمد فرزند مصطفا
اب داخلہ ہے فاطمہ کے نور عین کا
یاں سے قریب اُترا ہے لشکر حسینؑ کا

دیکھ آئے لوگ خیمۂ زنگاری امام
اس رکن دیں نے آج کیا ہے یہیں مقام
کہتے ہیں ساتھ آئے ہیں اہل حرم تمام
ہے زیر قلعہ فوج حسینی کی دھوم دھام
بستی کے لوگ شہ کی زیارت کو جاتے ہیں
یاں صبح سے ہے شور کہ شبیرؑ آتے ہیں

شیریں پکاری اُٹھ کے ترے منھ کے میں نثار
سچ ہے قریب آئے شہنشاہ نامدار
اُس نے کہا غلط نہ کہوں گی میں زینہار
مژدہ یہ سن کے شاد ہوئی وہ نکو شعار
آنکھوں سے سیل اشک جو بہتی تھی رک گئی
مارے خوشی کے خاک یہ سجدے کو جھک گئی

سجدے سے اٹھتے ہی کیے شوہر سے یہ کلام
آیا مدینے سے مرا آقا مرا امام
دعوت کا میں کروں گی تکلف سے اہتمام
بہتر ہو جتنی جلد ہو تیاریٔ طعام
کیوں کر خوشی نہ ہوں کہ یہ روز سعید ہے
آئے حسین آج مرے گھر میں عید ہے

فرزند فاطمہؑ کی عنایت کے میں فدا
منظور تھا کنیز کا اعلیٰ ہو مرتبا
یہ گھر کہاں کہاں قدم ابن مرتضاؑ
آنکھوں کو آج فرش کروں گر تو ہے بجا
بالوں سے اپنے گھر کی زمین کو بہاروں گی
شہزادیوں پہ آپ کو صدقے اُتاروں گی

یہ کہہ کے اس نے فرش کیا گھر میں سر بسر
مومن کے دل کی طرح مصفا ہوا وہ گھر
مسند بچھائی بہر شہنشاہ بحر و بر
تکیوں کو صاف کر کے لگایا ادھر ادھر
کہتی تھی میرے گھر میں ابھی سے جو نور ہے
یہ آمد امام زمن کا ظہور ہے

دالان ہے یہ شاہ کی خواہر کے واسطے
یہ نرم فرش ہے علی اکبرؑ کے واسطے
جھولے کی جا یہ ہے علی اصغرؑ کے واسطے
یہ گھر ہے شاہ دیں کے برادر کے واسطے
راحت سے شہ نشیں یہ امام زمن رہیں
حجرہ یہ اس لیے ہے کہ دولھا دلہن رہیں

کرسی کو لاکے جلد کسی جا بچھاتی تھی
تحفوں کو کشتیوں میں کبھی وہ لگاتی تھی
سجدے میں ہر شکر کبھی سر جھکاتی تھی
گھبرا کے صحن سے کبھی ڈیوڑھی پہ آتی تھی
چہرے پہ اک خوشی تھی پہ دل بیقرار تھا
فرزند فاطمہؑ کا اُسے انتظار تھا

جا کر کبھی خواصوں سے کرتی تھی یہ کلام
کھانے پکاؤ جلد کہ آتے ہیں اب امام
بھر بھر کے آب سرد کے رکھ دو ہوا میں جام
لبریز آب گرم کے کر دو سبو تمام
پردیسیوں کو غیر سے جب گھر میں لاؤں گی
ہاتھوں سے اپنے پاؤں سبھو کے دھلاؤں گی

ہمسائیوں سے کہتی تھی ہنس ہنس کے بار بار
اب کیجیو زیارت سلطان نامدار
ہے باغ فاطمہ یہ عجب حسن کی بہار
شک ریاض خلد ہے ایک ایک گلعزار
سب تو نہال گلشن دیں لاجواب ہیں
قدسرو باغ حسن ہیں رخ آفتاب ہیں

شمشاد بوستان پیمبر کو دیکھیو
سر و ریاض حضرت شپر کو دیکھیو
کیا نوجواں ہے شہ کے برادر کو دیکھیو
سب ایک سمت تم علی اکبر کو دیکھیو
ہوگا سبھی یہ حسن ملک کا نہ حور کا
جلوہ ہے اُس جری میں محمد کے نور کا

خالق رکھے اُسے صدوسی سال بر قرار
نام خدا ہے شادی کے قابل وہ گلعذار
بہنیں خدا ہیں باپ تصدق ہے ماں نثار
سر پر پھوپھی نے پیار سے گیسو رکھے ہیں چار
چہرے کے آگے نیر تاباں کبھی ماند ہے
عالم کی روشنی ہے اندھیرے کا چاند ہے

اب خیریت سے گزارے گا اٹھارواں جو سال
شادی کریں گی بیٹے کی بانوؑئے خوشخصال
زینبؑ کو اس کے بیاہ کا ارمان ہے کمال
ہردم یہی دُعا ہے کہ دولھا بنے یہ لال
آتی ہیں نسبتیں حلب و شام و روم سے
شادی خدا جو چاہے تو ہووے گی دھوم سے

جب ڈھل گئی اسے انہیں باتوں میں دوپہر
شوہر سے پھر یہ کہنے لگی وہ نکو سیر
ابتک نہ آئے گھر میں شہنشاہ بحر و بر
اترے کہاں کسی سے مفصل سنی خبر
بستی سے ساتھ لے کے ہر اک اپنے بھائی کو
جا پیشوائے خلق کی تو پیشوائی کو

کہیو مری طرف سے یہ تو چوم کر قدم
لونڈی کو سر فراز کر دیا امم
کرتے ہیں اغنیا غربا پر سوا کرم
اب بے حضور چین نہیں مجھ کو ایک دم
آج ہے طپش سی دل بیقرار میں
آنکھیں سپید ہو گئی ہیں انتظار میں

قربان ہو گئی مرا گھر کچھ نہیں ہے دور
خاصہ تناول اُن کے اِس جا کریں حضور
ہم لوگ مشت خاک ہیں حضرت خدا کے نور
ہو گا یہ کوہ آپ کے آنے سے رشک طور
کہنا حضور راہ ہدایت کی شمع ہیں
پروانے یاں سحر سے زیارت کو جمع ہیں

عرصہ ابھی ہے آپ کے آنے میں کچھ اگر
آنے میں کیوں حرم کے ہوئی دیر اس قدر
ڈیوڑھی پہ بندوبست ہے یا شاہ بحر و بر
گڑوا رکھی ہیں میں نے قنایتں اِدھر اُدھر
محمل میں گھٹتی ہوویں کی زہراؑ کی پیاریاں
عباسؑ لے کے آئیں زنانی سواریاں

الله جلد اپنے برادر کو بھیجئے
ہمراہ اُن کے عترت حیدرؑ کو بھیجئے
نور نگاہ حضرت شپر کو بھیجئے
مشتاق ہوں، بہت علی اکبرؑ کو بھیجئے
آئیں تو شاہزادوں پہ اپنے نثار ہوں
عابدؑ کے دیکھنے کے لئے بیقرار ہوں

گھر سے خوشی عزیز چلا سن کے یہ پیام
پہونچا اُتر کے کوہ سے نزدیک فوج شام
روکا سپاہیوں نے تو اس نے کیا کلام
میں بھی تمہارے شاہ کا ادنی سا ہوں غلام
ہے اشتیاق فاطمہؑ کے نورعین کا
بتلاؤ کس طرف کو ہے خیمہ حسینؑ کا

ہنس کر زروئے طعن یہ بولا کوئی شریر
جا پوچھ ان سے خاک پہ بیٹھتے ہیں جو اسیر
اس ساری فوج کا پسر سعد ہے امیر
وہ سب ہیں رشتہ دار امام فلک سریر
خیمہ ادھر نہیں شہ عالی مقام کا
تجھ کو بیبیاں انھیں سے ملے گا امام کا

آگے بڑھا عزیز تو دیکھا یہ اس نے حال
ہم کچھ بیبیاں ہیں خاک نشیں کھولے سر کے بال
روتے ہیں مارے بھوک کے اطفال خرد سال
اک تو جواں ضعف کی شدت سے ہے نڈھال
طاقت نہیں جو دھوپ سے آبیٹھے چھاؤں میں
گردن میں بھاری طوق ہے زنجیر پاؤں میں

یہ دیکھ کر عزیز کے آنسو ہوئے رواں
کی عرض اپنا حال تو کچھ کیجئے بیاں
چہرے پہ تو امیروں کی ہے سب شکوہ و شاں
گردن جھکا کے بولے یہ سجادؑ ناتواں
ہوں گے کبھی امیر پہ اب تو فقیر ہیں
بیکس ہیں بے وطن ہیں یتیم و اسیر ہیں

اس نے کہا بتائیے خادم کو اپنا نام
فرمایا روکے بیکس و مظلوم و تشنہ کام
مضطر عزیز مروه اسیر، سپاہ شام
کنبہ شہید ہو گیا اک دشت میں تمام
قیدی ستم کی فوج میں بچوں سمیت ہوں
میں ساربان قافلہ اہل بیت ہوں

بولا وه تب کہ خیمۂ شبیرؑ ہے کدھر
شیریں کو انتظار میں گذری ہے دو پہر
کہنے لگے یہ عابدؑ بیکسں بہ چشم تر
جا دیکھ لے حسینؑ کا نیزے پہ ہے وہ سر
خنجر گلوئے سبط پیمیرؐ پہ چل گیا
رہتے تھے جس میں شاہ سو وہ خیمہ جل گیا

دشت بلا میں لٹ گیا زہراؑ کا سب چمن
جیتا بچا ہوں ایک میں بیمار خستہ تن
ہے جن کے بازوں میں بندھی ظلم کی رسن
بیٹی ہے ان میں کوئی کوئی شاہ کی بہن
مظلوم ہوں یتیم شہ مشرقین ہوں
عابدؑ ہے میرا نام میں ابن حسینؑ ہوں

جس دم سنی عزیز نے ماتم کی یہ خبر
سر پیٹتا ہوا وہ چلا واں سے اپنے گھر
شیریں کھڑی تھی اس لگائے قریب ور
دھیان اُس کو تھا کہ آتے ہیں سلطان بحر و بر
شوہر کو روتے دیکھ کے دل کو نہ کل پڑی
ڈیوڑھی سے پیٹتی ہوئی باہر نکل پڑی

چلا کے دی صدا کہ ارے کیا غضب ہوا
اس نے کہا کہ سانحہ بی بی عجب ہوا
برباد خاندان امیر عرب ہوا
خنجر سے ذبح سبط نبیؐ تشنہ لب ہوا
زینبؑ ہوئی اسیر حسینؑ اس سے چھٹ گئے
یثرب سے آکے راہ میں سجادؑ لٹ گئے

میں تجھ سے کیا کہوں کہ جگر میں نہیں ہے تاب
جو تو بیاں کرتی تھی وہ سچ تھا تیرا خواب
بی بی حسینؑ کو نہ ملا تین روز آب
لے خاک اُڑا کہ ذبح ہوا ابن بو تراب
اترا ہے یاں جو آکے وہ  لشکر ہے شام کا
لائے ہیں سر حسین علیہ السلام کا

عابدؑ بچا ہے اک سو وہ بے پر اسیر ہے
کبری اسیر بانوے مضطر اسیر ہے
عاشق تھے جس کے شاہ وہ دختر اسیر ہے
سب اک طرف ہیں شاہ کی خواہر اسیر ہے
نامحرموں میں پردۂ آل عبا نہیں
زہرا کی بیٹیوں کے سروں پر ردا نہیں

شیریں پکاری ٹوٹ گئی ہائے میری آس
یہ کس کا ذکر کرتا ہے مجھ میں نہیں حواس
کس نے قلم کیا سر شبیرؑ حق شناس
ہے ہے روا نہیں مری شہزادیوں کے پاس
لے چل مجھے کہ روؤں گی اور خاک اڑاؤں گی
رانڈوں میں میں حسینؑ کے پرسے کو جاؤں گی

روتی چلی اسیروں کی جانب وہ نوحہ گر
زیور جو پہنے تھی اُسے ٹپکا زمین پر
پہونچی قریب رانڈوں کے جس وقت ننگے سر
سر پیٹنے لگے حرم شاہ بحرو بر
ماتم کا اہل بیت محمدؐ میں جوش تھا
شیریں کو تھا نہ ہوش نہ بانو کو ہوش تھا

شیریں یہ رد کے کہتی تھی بانو سے بار بار
بتلاؤ تم کدھر مری بی بی ہیں میں نثار
شیریں سے رو کے بولی یہ کبرا جگر فگار
کیا کہتی ہے یہی تو ہیں بانوئے نامدار
قیدی ہیں کوکھ اجڑ گئی اور مانگ جل گئی
وارث شہید ہو گیا صورت بدل گئی

قدموں پہ گر کے تب وہ پکاری بہ درد و غم
یہ حال ہو گیا مری بی بی کا ہے ستم
پہچانوں کیا کہ بال میں بھرے کمر ہے خم
ماتھے سے خون بہتا ہے آنکھوں پہ ہے درم
چھاپے ہیں خاک کے رخ نیکو پہ ہے غضب
نیلے نشاں ہیں چاند سے بازو پہ ہے غضب

بانو پکاری کیا کہوں شیریں میں اپنا حال
زہرا کا باغ ہو گیا مقتل میں پائمال
اکبر جوان تھے علی اصغر تھے خرد سال
بے جرم قتل ہو گئے سب میرے نو نہال
دونوں کے سر قریں سر شاہ زمن کے ہیں
برچھی کے پھل یہ پھول ہمارے چمن کے ہیں

بولی یہ رو کے زینب ناشاد و نامراد
شیرین یزیدؑ کو شہ بیکس سے تھا عناد
مشہور تو، ہے اہلِ وفا اور خوش اعتقاد
بھولی کبھی نہیں مرے بھائی کو تیری یاد
ہم سب کو ساتھ لے کے جو تشریف لائے ہیں
مر کر حسینؑ وعدہ وفائی کو آئے ہیں

یہ سُن کے دوڑی جانب نیزہ وہ ننگے سر
نیزے پہ آفتاب سا آیا اُسے نظر
تب دونوں ہاتھ اُٹھا کے پکاری وہ نوحہ گر
لونڈی نثار آپ کے یا شاہ بحر و بر
ندی لہو کی چاند سی گردن سے بہہ گئی
لونڈی کو مہمانی کی حسرت ہی رہ گئی

اس خوں بھرے ہوئے کہ رخ انور کے میں نثار
نیلے ہیں اب تلک لب اطہر کے میں نثار
آنکھوں کے صدقے زلف معبر کے میں نثار
اے مصطفے کے لال ترے سر کے میں نثار
کیا بن گئی حضور کہاں کربلا کہاں
نیزے کی نوک ہائے کہاں یہ گلا کہاں

مجھ سے تو عورتوں نے کہا تھا یہ آن کر
آتے ہیں آج گھر میں ترے شاہ بحر و بر
آراستہ کیا تھا خوشی سے تمام گھر
یوں آپ آئیں گے مجھے اس کی نہ تھی خبر
یاں سے جو خاک اُڑاتی ہوئی گھر میں جاؤں گی
اب فرش اُٹھا کے میں صف ماتم بچھاؤں گی

اعجاز سے یہ دی سر شبیرؑ نے صدا
شیریں نہ رو کہ تھا یہی منظور کبریا
وعدہ جو تجھ سے تھا اُسے ہم نے ادا کیا
لازم تجھے یہ ہے کہ غریبوں کے پاس جا
پرسا ہمارا زینبؑ عالی ہمم کو دے
دعوت ہے بس یہی کہ ردائیں حرم کو دے

پایا نہیں کفن تو کچھ اس کا نہیں الم
زینب ہے بے ردا ہمیں اس کا بہت ہے غم
شیریں کسی بشریہ یہ ہوتا نہیں رستم
مقتل میں تین روز کے پیاسے ہوئے ہیں ہم
ماتم میں میرے نالۂ و فریاد کیجیو
جب پانی پیجیو تو مری یاد کیجیو

یہ کہہ کے جھک گیا ہوئے شیریں سر حسینؑ
غل پڑ گیا کہ ہائے شہنشاہ مشرقین
بس اے انیسؔ آگے نہ کہہ بیبیوں کے بین
راحت جگر کو ہے کوئی ساعت نہ دل کو چین
دنیا میں کیا کسی کا مقدر سے زور ہے
شریں تو ہے کلام مگر بخت شور ہے
