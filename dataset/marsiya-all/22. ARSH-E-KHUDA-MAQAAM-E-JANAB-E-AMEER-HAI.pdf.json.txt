MarsiyaeMarsiya
www.emarsiya.com
جلد دوم
مرثیہ میر انیس

1
عرش خدا مقام جناب امیر ہے
کرسی بھی تخت بام جناب امیر ہے
سطور لوح نام جناب امیر ہے
آیات حق کلام جناب امیر ہے
ایسا کسی کو خلق میں رتبہ ملا نہیں
ساری خدا کی شان ہے لیکن خدا نہیں

2
ظاہر علی کی ذات سے ہے قدرت خدا
بازوئے مصطفےٰ ہے درِ رحمتِ خدا
یعسوب دیں امیر عرب حجت خدا
شیر خدا پہ ختم ہوئی طاعتِ خدا
قیمت نہ دے سکا کوئی جس کی حجاز میں
سائل کو بخش دی وہ انگوٹھی نماز میں

3
ہے وہ کلیم عرش بریں جس کا طوڑ ہے
خورشید دیں ہے ایمن ایماں کا نور ہے
ہرسمت ذات پاک کا اس کی ظہور ہے
ہے جو علی سے دور وہ رحمت سے دور ہے
ہے راہ پر وہی جسے حیدر سے راہ ہے
حب علی نہ ہو تو عبادت گناہ ہے

4
اکثر بیان کرتے تھے محبوب کردگار
اشجار شش جہات قلم ہوں جو ایک بار
اور ہوں مداد بن کے رواں ایک جا بجار
لکھیں ازل سے تا بہ ابد اہل روزگار
دریا ہوں صرف اور قلم اختتام ہوں
لیکن نہ شیر حق کے فضائل تمام ہوں

5
تھا فضل حق سے مظہر اعجاز وہ امام
خورشید سات بار ہوا ان سے ہم کلام
جو صبح سے زمیں پہ گزرتا تھاتا بہ شام
کہتی تھی بو تراب سے شب کو خبر تمام
اعجازِ عیسوی کئی باری دکھا دئے
تھا یہ اثر زباں میں کہ مردے جلا دئے

6
تھے حافظ کلام خدا شاہ ذوالفقار
لکھا ہے ہونے لگتے تھے دلدل پہ جب سوار
دے کر رکاب میں قدم پاک کو قرار
قرآں شروع کرتا تھا وہ شیر کردگار
کس کا بغیر مصحف ناطق یہ کام تھا
پہونچا اُدھر جو پاؤں تو قرآں تمام تھا

7
عالم میں مرتضیٰ کی ولادت کی دھوم ہے
کعبے کے گرد قدسیوں کا اک ہجوم ہے
غل تہنیت کا شام سے لے تا بہ روم ہے
کس دبدبے سے آمد بابِ علوم ہے
ارکان کعبہ راست میں تعظیم کے لئے
محراب خم ہے شاہ کی تسلیم کے لئے

8
ہر چند تھے مقرب حق اور بھی نبی
پیدا ہوا نہ تھا کوئی اس بجز علی
عیسےٰ کی والدہ کو نہ مطلق رضا ملی
بنت اسد کو پر ہوا فرمان ایزدی
کب رتبہ تھا یہ اور پیمبر کے واسطے
دیوار کعبہ شق ہوئی حیدر کے واسطے

9
اللہ رے وقار زہے عزو احتشام
دنیا میں خلق ہونے کا پایا عجب مقام
رونق فزائے کعبہ ہوا جب کہ وہ امام
طاقوں سے کانپ کانپ کے بت گر پڑے تمام
برپا نشان کفر جو تھا دور ہوگیا
کعبہ خدا کے نور سے معمور ہو گیا

10
آیا خدا کے گھر میں جو وہ غیرت قمر
تھا شور تہنیت کا ملائک میں عرش پر
تھےیہ تو جمال سے تابنده بام و در
ہر سنگ بن گیا ہمہ تن آئینہ کا گھر
ضو اس قدر بھی حسُن علی کے ظہور کی
روشن تھا طور کعبہ تجلی سے نور کی

11
پیدا ہو جس مقام پر شاہنشۂ نجف
کس طرح اس زمیں کو فلک پر نہ ہو شرف
مجرے کو سرنگوں تھی ملائک کی صف بہ صف
کیا دُر تھا جس کا خانہ کعبہ ہوا صدف
حق ہے کہ قبلا دو جہاں وہ ولی ہوا
اعلی جو تھا تو اسم مبارک علی ہوا

12
گردوں پہ یک بہ یک جو ہوئی روشنی عیاں
اور ہو گئی دو چند ضیائے ستارگاں
گھبرا کے تب یہ کہنے لئے ساکن جہاں
کچھ تازہ حادثہ ہوا بالا ئے آسماں
آئی ندا یہ حُسن علی کا ظہور ہے
آدم سے پہلے خلق موا جو وہ نور ہے

13
پیدا ہوا ہے آج دو عالم کا پیشوا
زیبا ہے جس کے جسم پہ تشریف انما
دست خدا امیر عرب شاه لافتا
بابِ فتوح و قوتِ بازوئے مصطفا
جان یقیں ہے زہد و درع میں وحید ہے
گنجینه علوم خدا کی کلید ہے

14
بوئے علی جو لے کے گئی خلد میں نسیم
پھولے سماتے تھے نہ گل جنت النعيم
کوثر کے لب سے آئی صدا شکر ائے کریم
پیدا کیا جہان میں تو نے مرا قسیم
پوری ترے کرم سے ہوئی آرزو مری
آگے سے اب دو چند ہوئی آبرومری

15
اس روز کے جلوس کا ہو کس طرح بیاں
جس روز کی خوشی کرے خلّاقِ دو جہاں
افلاک سے ملک چلے آتے تھے شادماں
غرفوں سے حوریں تھکتی تھیں کعبہ کو ہر زماں
حب علی کا چشمہ کوثر کو جوش تھا
فرمان حق سے شعلہ دوزخ خموش تھا

16
مصروف اہتمام تھیں ارواح انبیا
پلکوں سے کر رہے تھے ملک کعبہ کو صفا
گل دستہ جناں لئے حاضر خلیل تھا
عیسیٰ طبق میں لائے تھے واں بھر کے مائدا
موسیٰ عصا لئے صِفتِ دور باش تھا
زمزم سے صحن کعبہ میں خضر آب پاش تھا

17
روح القدس کو پہونچا یہ فرمان ایزدی
مژدہ مرے جیب کو دے جاکے اس گھڑی
گھر میں ہمارے آج تولد ہوا علی
ہم ہیں خوشی تجھے بھی مبارک ہو یہ خوشی
سرِّ خفی جو تھا اسے ہم نے جلی کیا
بھائی تجھے دیا ترا باز و قوی کیا

18
بھیجا ہے اُس کو تیری حفاظت کے واسطے
پیدا کیا ہے اس کو شجاعت کے واسطے
کافی ہے اس کا زور حمایت کے واسطے
ہے یہ دلیل تیری رسالت کے واسطے
برپا نشان دیں ہو علم ذوالفقار ہو
نزدیک ہے کہ وحی خدا آشکار ہو

19
موقوف تھا اسی پہ رسالت کا بندو بست
دے گا یہ شیر لشکر کفار کو شکست
اب ہوں گے بت پرست ہزاروں خدا پرست
ہو جائیں گے جہاں کے زبر دست زیر دست
تیرا کوئی نظیر نہ اس کا نظیر ہے
تو باد شاہ خلق ہے اور یہ وزیر ہے

20
پیارا بہت ہے یہ ہمیں اے فخر مرسلیس
برپا کیا ہے ہم نے جہاں میںیہ رکنِ دیں
یہ تاج آسمان ہے یہ زینت زمیں
یہ کعبہ مراد ہے یہ قبلہ یقیں
جو دوست اس کا ہے وہ ہمارے حضور ہے
دشمن جو اس کا ہے مری رحمت سے دور ہے

21
روح الا میں یہ سن کے چلے واں سے شاد کام
آے خوشی سے پیش رسول ذوی الکرام
دی تہنیت یہ حق کی طرف سے پس از سلام
پیدا ہوئے علی ولی شاہ خاص و عام
سن کو خوشی ہوئییہ شہ سرفراز کو
پس رکھ دیاز میںیہ جبین نیاز کو

22
سجدے سے سر اٹھا کے کہا شکر اے کریم
کی مجھ شکستہ دل کی کمر تو نے مستقیم
بےیارو ہے رفیق تھا میں بے کس و یتیم
بھائی مجھے نہیں دیا، دی دولت عظیم
ہیں کار سازیاں تری باہر بیان سے
ان نعمتوں کا شکر کروں کس زبان سے

23
فرما کے یہ کلام، شهنشاه انبیا
آغوش کھولے دوڑے سوئے خانۂ خدا
ہونچے جو شاد شاد تو واں دیکھتے ہیں کیا
شیر خدا ہے سجدۂ معبود میں جھُکا
حسنِ بیاں ہر ایک نبی سے زیاد ہے
کی اس طرح تلاوت قرآں کہ یاد ہے

24
آغوش میں نبی نے اُٹھایا بہ صد خوشی
آنکھیں علی نے کھول کے دیکھا رح نبؐی
پھر وحدت خدا بہ فصاحت بیان کی
اور دی رسولِ حق کی رسالت پر شاہدی
نور خدا سے کعبہ میں رونق دو چند تھی
بانگ اذان و صوت اقامت بلند تھی

25
جب کر چکا رسول خدا سے یہ سب کلام
بس پھر گیا بہ حالتِ طفلی وہ نیک نام
لے آئے اپنے گھر میں وصی کو شہ انام
مشغول پرورش ہوئے شفقت سے روز و شام
الفتیہ تھی کہ دور نہ رکھا نگاہ سے
گہوارہ تھا قریب بہت خواب گاہ سے

26
جھولے کے پاس ہر گھڑی شفقت سے جاتے تھے
حیدر کے گاہوارے کی دوری ہلاتے تھے
منھ چوم کر زبان مبارک چساتے تھے
چھاتی پہ اپنی راتوں کو اکثر سلاتے تھے
فرماتے تھے یہ لشکر دیں کا نشان ہے
یہ جسم ہے میرایہ محمد کی جان ہے

27
تھا بچینے سے عاشق معبود وہ امام
جھولے میں تھا نہ غیر عبادت کچھ اور کام
تکبیر ہی زبان پہ جاری تھی صبح و شام
سوتے میں بھی نکلتا تھا منھ سے خدا کا نام
گر خوش ہوئے تو ذکر رسالت پناہ سے
رونا کبھی جو آیا تو خوف الہ سے

28
اعجاز صغر سن میں ہوئے بارہا عیاں
اژدر کو چیرا مہد میں واقف ہے اک جہاں
ہم نام حق تھے نام خدا جب ہوئے جواں
عیسیٰ نفس تھے مردوں کو اک دم میں بخشی جاں
کس سے بیاں ہو علم امام جلیل کے
استاد فضل حق سے ہوئے جبرئیل کے

29
سجدہ کریں ملک وہ علی کی جناب ہے
خویش رسول شافع یوم الحساب ہے
دست علی خدا کے کرم کا سحاب ہے
سردار اہل بیت ہے جنت کا باب ہے
باہر ہے اس سے جو وہ ہے ساکن کنشت میں
اس در سے جو گیا وہی پہونچا بہشت میں

30
کچھ ذکر ایک روز امیر عرب کا تھا
سلمان فارسی سے محمدؐ نے یہ کہا
دشمن نہ ہوتا گر کوئی زوج بتول کا
کرتا کبھی نہ خلق جہنم کو پھر خدا
دشمن جو ان کے ہیں انھیں دورخ سے کام ہے
فردوس شیعیان علی کا مقام ہے

31
فرماتے ہیں رسولِ خدا شاہ کائنات
ہے نوح کا سفینہ جہاں میں علی کی ذات
اس کشتی میں جو ہے اسے طوفاں سے ہے نجات
باہر ہے جو تباہی میں ہے وہ زبوں صفات
ہے منکروں کو خوف ہمیں کچھ الم نہیں
حیدر ہیں نا خدا تو تباہی کا غم نہیں

32
بندہ ہزار سال عبادت اگر کرے
اور زربہ قدر کوہ اُحد راہ حق میں دے
حج بھی پیادہ پا جو ہزار اس نے ہوں کئے
اور بے گنہ شہید بھی ہو ظلم و جور سے
حب علی کی مے جو نہیں دل کے جام میں
جنت کی بو نہ آئے گی اس کے شام میں

33
بیشک ہے برگزیدہ حق وہ امام دیں
مرتا ہے اس کا شیعہ جہاں میں اگر کہیں
چالیس سال روتی ہے اس کے لئے زمیں
ایذا فشار کی بھی اسے مطلقاً نہیں
اس طرح اس کو ملتی ہے لذت مزار
میں بچے کو جوؤں سلاتی ہے مادر کنار میں

34
ہوتی ہے جاں کنی کی جو ایذا زیادہ تر
اور شکل آتی ہے ملک الموت کی نظر
اس کے سرہانے بیٹھتے ہیں شاہ بحر و بر
رکھتے ہیں اپنے زانو پہ شفقت سے اس کا سر
فرماتے ہیں کہ غم سے تجھے اب فراغ ہے
خوش ہو کہ تیرے سامنے جنت کا باغ ہے

35
رہتی ہے سینہ میں جو کشاکش نفس کی دیر
حسرت بھی اور یاس بھی لیتی ہے آ کے گھیر
چاروں طرف وہ دیکھتا ہے آنکھیں پھیر پھیر
فرماتا ہے یہ تب به محبت خدا کا شیر
گھرا نہ چلتے وقت کہ میں حق شناس ہوں
گر دور ہیں عزیز ترے میں تو پاس ہوں

36
یہ کہہ کے کرتے ہیں ملک الموت سے کلام
تو قبض روح پر ہے معین کر اپنا کام
لیکنیہ مقتدی ہے اور اس کا ہوں میں امام
اس وقت بھی زباں پہ ہے اس کی مرا ہی نام
یہ بے قرار ہے تو علی بے قرار ہے
ایذا نہ ہو اسے یہ مرا دوستدار ہے

37
رکھ آتے ہیں جو قبر میں خویش و رفیق ویار
رہتا ہے کوئی پاس نہ ہم دم نہ غم گسار
وہ بے کسی وہ تنگی و تاریکئ مزار
واں کس کا آسرا ہے بہ جز شیر کردگار
ہہر سوال جب کہ نکیرین آتے ہیں
مولا جواب سب اسے تبلا تے جاتے ہیں

38
کیا کیا نوازشیں ہیں نہیں اس کرم کی حد
مشکل وہ کونسی ہے جو کرتے نہیں مدد
فاقوں میں بھی سوال کسی کا کیا نہ رد
اور حشر کی حدیثوں کی پہونچی ہے یہ سند
شیعوں کے یا صراط پہ جب لڑکھڑائیں گے
حضرت تب ان کے ہاتھ پکڑنے کو آئیں گے

39
کیا غم ہے اس کو جس کا علی دست گیر ہے
حامی حشر ذاتِ جنابِ امیر ہے
معشوق خلق عاشق رب قدیر ہے
جو بادشاہ ہے اسی در کا فقیر ہے
زوج بتول پاک کو جو مانتا نہیں
حق تو یہ ہے کہ حق کو بھی پہچانتا نہیں

40
وه در شا ہوار ہے خلق خدا صدف
عالم میں یوں بزرگ ہے شاہنشہ نجف
قرآن میں جوں ہے سورہ اخلاص کو شرف
ناحق شناس کچھ نہیں حق ہے اسی طرف
اس بات کو سمجھتا ہے جو خود عقیل ہے
حیدر کی ذات قدرتِ حق کی دلیل ہے

41
یوں اُمت رسول پہ ہے حق مرتضا
حق جس طرح سے ہوتا ہے بیٹیوں پہ باپ کا
سمجھے نہ مصطفے سے علی کو کوئی
روشن ہے یہ دلیل نہیں فرق مصطفیٰ
اس طرح مصطفےٰ و علی کا ظہور ہے
دو آنکھیں جس طرح سے ہیں اور ایک نور ہے

42
شمس الضحیٰ نبی ہیں تو بدر الدجا ہیں یہ
بحر کرم جو وہ ہیں تو کان سخا ہیں یہ
وہ فخر انبیا تو شہ اولیا ہیں یہ
وہ شاہ انما شرف اوصیا ہیں یہ
دیکھے حدیث کو جسے کچھ اشتباہ ہے
اس پر حدیث نفسک نفسی گواہ ہے۔

43
ہے آستان شاه نجف سجده گاه خلق
حضنِ حضینِ امن ہے پشت و پناه خلق
واں کا غبار سرمۂ نور نگاہ خلق
ہے اس کی بارگاہ جو ہے بادشاہ خلق
واں کی زمین سے مرتبہ بیست آسماں کا ہے
کہتے ہیں جس کو عرش وہ فرش اس مکاں کا ہے

44
ہیں سنگ واں کے لعل تو ذرے ہیں آفتاب
کوثر ہے واں کے پانی کے قطرے سے آب آب
جس در کو دیکھئے وہ ہے خلد بریں کا باب
روضہ علی کا روضہ رضواں کا ہے جواب
رحمت بھری ہے واں کے ہر اک سنگ و خشت میں
پہونچے جو صحن میں ہوئے داخل ہشت میں

45
شکل کف دعا ہے کشادہ در و رواق
ہے رشک طاق بیت مقدس ہر ایک طاق
گرد یکہنے کا صحن کے ہو جائے اتفاق
دل میں رہے نہ روضۂ رضواں کا اشتیاق
حق ہے کہ کیا جناب ہے اور کیا مقام ہے
ادنی گیا تو اُس کا بھی اعلیٰ مقام ہے

46
اک دن رسول حق سے کسی نے یہ عرض کی
ہم ارشاد آپ کیجئے کچھ رُتبۂ علیؑ
فرمایا مصطفےٰ نے کہ میں اور مرا وصی
تھے ایک نور خلقتِ آدم بھی جب نہ تھی
مانند روح و جسم کے باہم رہا ہوں میں
مجھ سے جدا نہ وہ ہے نہ اس سے جدا ہوں میں

47
میرے لئے ہے گرچہ رسالت کا مرتبا
تین اس میں پر فضیلتیں مجھ سے بھی ہیں سوا
اک یہ کہ حق نے جیسا برادر اسے دیا
میرے لئے نہیں ہے کوئی مجھ سا دوسرا
بی بی مجھے نہ مالک روز جزا ملی
زوجہ علی کو فاطمہ سی پارسا ملی

48
بیٹے ملے حسین و حسن سید جلیل
قدموں پہ جن کے آنکھوں کو ملتا ہے جبرئیل
ان کا تمام خلق میں کوئی نہیں عدیل
وه قاسم بهشت میں مختار سلسبیل
اب تو ہی دیکھ رتبہ کو سیر آلہ کے
ایسے پسر کہاں ہیں رسالت پناہ کے

49
میرا وصی ہے بعد میرے مالک جہاں
جسم اس کا میرا جسم ہے جان اس کی میری جاں
خون اس کا میرا خون ہے لاریب و بے گماں
ہے مرتضیٰ علی کا خدا آپ مدح خواں
اس کے سوا ہے کس کا یہ رتبہ جہان میں
ہے آیہ مباہلہ حیدر کی شان میں

50
معجز نمائیوں کا کروں اس کی وصف کیا
کرتا تھا ماں کے بطن میں تعظیم مصطفےٰ
تھا وہ ازل سے شیفتہ ذات کبریا
ہوتے ہی خلق سجدۂ معبود میں جھکا
ہیبت سے اہل کفر کے ہتھیار گر پڑے
کعبے میں جتنے بت تھے سب اک بار گر پڑے

51
اور حال یہ عبادت حیدر کا ہے رقم
حمدِ خدا سوا نہ گزرتا تھا کوئی دم
پڑھتا تھا جب نماز وہ شاہنشہ آمم
خوف خدا سے کانپتے تھے سرسے تا قدم
احوالیہ تھا سجدے میں اس خوش خصال
ہوتا تھا فاطمہ کو گماں انتقال کا

52
ہر روز روزہ رکھتا تھا وہ سرورِ عرب
ذکر خدا میں کٹتی تھی رو کر تمام شب
دنیا میں تھے پر ان کو نہ دنیا کی تھی طلب
فرماتے تھے یہ آتا تھا وقت نماز جب
میں کیا ہوں بندگی ہے مری کس شمار میں
عاجز ہوں میں عبادتِ پروردگار میں

53
فرماں روا ئے خلق تھا ہر چند وہ امام
لیکن نمک سے کھاتا تھا نان جویں مدام
بھوکوں کو کھانا دیتا تھا جاری تھا فیض عام
کس لطف سے غریبوں سے ہوتا تھا ہم کلام
غم بے کسوں کے حال پر کھانے سے کام تھا
بھوکوں کو آپ جا کے کھلانے سے کام تھا

54
پوشاک تھی نہ اور بجز کہنہ پیرہن
سو وہ بھی اس لئے تھے کہ ہوگا وہی کفن
ڈھانپا کبھی نہ قاقم و سنجاب سے بدن
یا انتظار مرگ تھا یا خوف ذوالمنن
جب خانہ خدا میں عبادت کو جاتے تھے
مانند بید، عضو بدن تھر تھراتے تھے

55
ملتی تھی مُزدِ آب کَشی جو به وقت شام
رانڈوں کو جا کے اس کا کھلا آتے تھے طعام
اندھوں پہ اور غریبوں پہ الطاف تھا مدام
فرماتے تھے جو پو چھا مولا کا کیا ہے نام
کیا ہو چھتے ہو عبد خدائے قدیر ہوں
جس طرح تم فقیر ہو میں بھی فقیر ہوں

56
گر پوچھتا کوئی کہ ہے گھر آپ کا کہاں
فرماتے بے نشانوں کا پوچھو نہ کچھ نشاں
کنج لحد ہوا نہیں اپنا کوئی مکاں
کیا خاک گھر بنائے کوئی زیر آسماں
پابند کچھ نہیں ہوں کہ تکیہ پہ سر رہے
دم بھر جہاں زمیں میں جگہ پائی مر رہے

57
جب اہل بیت سامنے کھانے کو لاتے تھے
لذت کے کھانے شیر خدا کو نہ بھائے تھے
اک قرصِ نانِ جو سے زیادہ نہ کھاتے تھے
ہوتا کوئی مُصِر تو یہ رُو کر سناتے تھے
اس خوف سے ہے دل مرا بتیاب سینے میں
میں کھاؤں اور کوئی ہو بھوکا مدینے میں

58
افتادگی یہ تھی کہ نہیں جس کی انتہا
اب سنیے مرتضےٰ کی سخاوت کا ماجرا
انگشتری رکوع میں سائل کو کی عطا
سارا خراج ملک یمن جس کی تھی بہا
کون اس ولی حق سا سخی ہے جہان میں
جس نے قطار اونٹوں کی بخشی اک آن میں

59
سائل نے عرض کی یہ سفر میں یہ انکسار
وہ اک روٹی دیجئے مجھے یا شیر کردگار
قنبر سے تب یہ کہنے لگے شاہ ذوالفقار
بھوکے کو جلد سیر کر اے عبد باوقار
عرض اس نے کی جناب امام کبار میں
ہیں روٹیاں شتر پہ شتر ہے قطار میں

60
قنبر سے تب یہ شیر خدا نے کیئے کلام
وہ اونٹ کر تو اس کے حوالے مع طعام
عرض اس نے کی وہ اونٹ مقدم ہے یا امام
جب وہ چلے تو چلتے ہیں پیچھے شتر تمام
فرمایا گر چہ کم ہے یہ میری نگاہ میں
دے سب قطار اونٹوں کی خالق کی راہ ہیں

61
قنبر نے جلد اونٹوں کی سائل کو دی قطار
اور دور جا کھڑا ہوا اونٹوں سے ایک بار
پوچھا سبب علی نے تو بولا وہ ذی وقار
حضرت کا بحر جود و سخاوت ہے بے کنار
ہے خوف اس کا گرچہ میں ہوں کس شمار میں
مجکو نه بخش دیجے کہیں اس قطار میں

62
بہر وفائے نذر جو صائم ہوئے امام
اور دن ہوا تلاوت قرآن میں تمام
مولا کو جو کی روٹی بہم پہو نچی وقت شام
سائل پکارا در یہیہ حیدر کالے کے نام
میں فاقہ کش یتیم ہوں تم حق کے شیر ہو
حاضر ہو کچھ تو دو کہ یہ محتاج سیر ہوا

63
اس صاحب کرم نے سنی جب کہ یہ صدا
وہ روٹی اپنے حصے کی سائل کو کی عطا
بنت نبی و فضّہ و سبطین مصطفا
دے آئے اپنا حصہ بھی اور شکر حق کیا
پانی سے روزہ کھولا شہ ذوالفقار نے
فاقے میں کائی رات ہر اک روزہ دار نے

64
پھر صوم سے تھے دوسرے دن شبّیر ذوالجلال
افطار کرنے پائے نہ تھے پانچوں خوش خصال
سائل نے وقت شام پھر آکر کیا سوال
پھر بخشی نان جو اُ سے بار غبت کمال
تھا روزہ تیسرا کہ وہ آیا اُسی طرح
پھر پانچوں صاحبوں نے کھلایا اسی طرح

65
جس دن وہ تینوں نذر کے آخر ہوئے صیام
اور چوتھے دن بھی کچھ نہ میسر ہوا طعام
تھا فاطمہ کا ضعف سے لرزاں بدن تمام
فاقوں سے شیر حق میں نہ تھی طاقتِ کلام
مشکل تھا بولنا حسن تلخ کام کو
غش آتے تھے حسین علیہ السلام کو

66
منھ خشک رنگ زرد تھا اشکوں سے چشم نم
اور بھوک سے لگا ہوا تھا پشت سے شکم
اُن سے علی یہ کہتے تھے بیٹا نہ کھاؤ غم
کھانا جو تین روز سے پہونچا نہیں بہم
راحت ہے راہ حق میں جو ہم رنج سہتے ہیں
ہوتے ہیں جو سخی وہی بھوکے بھی رہتے ہیں

67
گو تم پہ درد و رنج و الم کا وفور ہے
بہتر ہے وہ جو مرضی رب غفور ہے
سائل کو گر نہ دیجئے ہمت سے دور ہے
بچپن سے بھوک پیاس کی عادت ضرور ہے
فاقوں میں زخم تیغ و سناں تن پہ کھاتے ہیں
بیٹا ابھی بہت تمھیں صدمے اٹھانے ہیں

68
کیا غش پڑے ہو تکیے سے بیٹا اٹھاؤ سر
رازق کرے گا رحم اسی پر رکھو نظر
زہرا نے تب علی سے کہا یہ بہ چشم تر
کیا عمر ہے حسین کییا شاہ بحر و بر
اس کی گرسنگی سے مرے دل میں درد ہے
آنکھوں میں حلقے پڑ گئے ہیں رنگ زرد ہے

69
بچوں کو بھوک پیاس میں آتا نہیں قرار
مادر سے کھانا مانگتے ہیں رو کے بار بار
اس صبر پر حسین کے ہو فاطمہ نشار
بھوکا رہا ہمارے برا بر یہ گل عذار
کیوں کر خدا نہ ہوئے گا خوش اس کی باتوں سے
ئل کو روٹی دوڑ کے دی ننھے ہاتھوں سے

70
زہرا سے تب یہ کہنے لگے رو کے مرتضا
صابر مرا حسین ہے، ایوب سے سوا
سائل کو روٹی دینے کا اس کو عجب ہے کیا
یہ وہ ہے تین روز جو پانی نہ پائے گا
صبر اس کا تا بہ حشر ہر اک کو رُلائے گا
یہ وہ ہے تین روز جو پانی نہ پائے گا

71
فرمایا فاطمہ نے کہ اے شیر ذوالجلال
میرا حسین بھوک سے ہے اب بہت نڈھال
فاقے سے تین دن کے ہے صاحب یہ نونہال
زہرا سے اب تو دیکھا نہیں جاتا اس کا حال
بچوں کی میرے فاقہ کشی پر نظر کرو
بیٹھے ہو کیا رسولِ خدا کو خبر کرو

72
زہرا یہ کہہ رہی تھیں علی سے بہ حالِ زار
تشریف لائے اتنے میں محبوب کر دگار
تعظیم کو نبی کی اُٹھے شاہ ذوالفقار
پر کانپتے تھے پاؤں نقاہت تھی آنکار
زار و نحیف بنت رسالت پناہ تھی
فاقوں سے دونوں بیٹوں کی حالت تبادہ تھی

73
بچوں کا حال دیکھ کے گھبرا گئے رسول
پوچھا یہ مرتضیٰ سے کہ اے شوہر بتول
مرجھائے آج کیوں ہیں یہ میرے چمن کے پھول
روداد سب علی نے کہی بادل ملول
غم سے رہی نہ تاب شہ مشرقین کو
روئے گلے لگا کے حسن اور حسین کو

74
پھر فاطمہ کو چھاتی سے لپٹا کے یہ کہا
اے میری فاقہ کش تری ہمّت کے میں فدا
سنتا ہوں تین دن ہوئے کھانا نہیں ملا
افسوس تیرے حال سے میں بے خبر رہا
پھر بولے اے خدا مرے فرزند مرتے ہیں
فاقہ سے تین تین دن ان پر گزرتے ہیں

75
رو رو کے کہتے تھے یہ ابھی سید انام
جو آئے جبرئیل امین با صد احترام
آیات ہل آتے کو دیا اور کیئے کلام
راضی ہے مرتضیٰ سے بہت رب ذوالکرام
فاقے کیئے جو راہ خدائے قدیر میں
آیا ہے سورہ مدح جناب امیر میں

76
جبریل سے یہ مژدہ محمد نے جب سُنا
درگاہ حق میں شکر کا سجدہ ادا کیا
فرط خوشی سے سُرخ ہوا روئے مرتضیٰ
رکھ کر زمیں پہ سر کو بصد عجز یہ کہا
بندے پہ کیا عنایت پرور دگار ہے
یہ ایک مشت خاک کا عزو وقار ہے

77
میں کیا ہوں مجھ سے کون سا ایسا ہوا عمل
بھوکا اگر رہا تو نہیں فخر کا محل
بخشا اُسی نے صبر کہ آیا نہیں خلل
لا انتہا ہے رحمتِ معبودِ لَم یزل
دے سکتا تھا میں رزق یتیم و اسیر کو
اس نے دیا تو میں نے کھلا یا فقیر کو

78
ہمت اُسی نے دی یہ سخاوت اسی نے دی
خاتوں میں محبکو صبر کیا طاقت اُسی نے دی
قوت اسی نے بخشی شجاعت اسی نے دی
اس عبد خاکسار کو عزت اُسی نے دی
لطف و کرم نے محرم راز خفی کیا
اپنے حبیب کا مجھے اس نے وصی کیا

79
ادنیٰ سایہ سخاوتِ حیدر کا ہے بیاں
عالم پہ جرأت اسد اللہ ہے عیاں
مشہور تھا وہ ناصر پیمبر زماں
کس فتح اہل کفر کی کیا کیا لڑائیاں
جتنے دلاوران جہاں اور دلیر ہیں
شیر خدا کی ضرب کی دہشت سے زیر ہیں

80
کس طرح ذوالفقار کی برش کی ہو سنا
حرفوں سے حرف لکھتے ہیں ہو جاتے ہیں جدا
ہر معرکے میں وہ نظر آتی ہے مشکل لا
یعنی نہیں علی کے سوا شاہ لافتا
اغراق کچھ نہیں ہے یہ تشبیہ ٹھیک ہے
ظاہریہ اس سے تھا کہ خدا لا شریک ہے

81
بدر و حنین و کعبہ دخیبر سے تا احد
ہر جنگ میں علی نے محمد کی کی مدد
دست سدا کا وار کسی سے ہوا نہ رد
اس ادعا ئے راست پہ ہے لافتیٰ سند
برش پر ذوالفقار کی قاطع دلیل ہے
اب تک دو نیم جس سے پر جبریل ہے

82
بارہ برس کی عمر میں قوت تھی اس قدر
خیبر کا در اُکھاڑ لیا اور لیا سپر
دی ہے کتب میں اہل تواریخ نے خبر
چالیس من کا حلقہ تھا ہفتاد من کا دُر
شیر خدا نے زور ولایت دکھا دیا
خندق پہ پل نہ تھا تو اسے پل بنا دیا

83
اس پل سے اترے جب کہ جواں آٹھ نو ہزار
تکبیر کہہ کے بولا یہ اک مرد با وقار
قائم ہوا پہ ہیں قدم شاہ ذوالفقار
بولے نبی ہوا اسے سمجھو نہ زینہار
خبر کا در ہے دست امام جلیل پر
قائم ہیں دونوں پاؤں پر جبرئیں پر

84
مشہور ہے جہان میں جنگِ اُحد کا حال
جس وقت اہل کفر کی کثرت ہوئی کمال
فوج رسول بھاگ گئی سب دم جدال
محبوب ذوالجلال کو تب آگیا جلال
پھر کر ادھر ادھر جو نظر کی عتاب میں
غیر از علی کسی کو نہ پا یا رکاب میں

85
احمد پہ تھا ہجوم سپاہ منافقین
تھی ہاتھ میں کھنچی ہوئی ہراک کے تیغ کیں
ڈر سے علی کے پر کوئی آتا نہ تھا قریں
پتھر نبی کو مارتے تھے سنگ دل نہیں
زخمی جو یک بہ یک لب معجز نما ہوئے
درج دہن سے گو ہر دنداں جدا ہوئے

86
آلود خوں میں جب ہوئے محبوب کردگار
ناقہ بڑھا کے آپ کیا عزم کارزار
اس دم نہ مرتضیٰ کو رہی طاقت قرار
کھینچی خدا کے شیر نے گھبرا کے ذو الفقار
دہشت سے الاماں کی فلک تک صدا گئی
گاؤز میں زمین کے تلے تھر تھرا گئی

87
چمکی دمِ نبرد جو وہ برق شعله ور
روحیں تنوں کو چھوڑ کے بھاگیں سوئے سقر
اللہ رے ضرب تیغ علی رخ کیا جدھر
روحیں تنوں کی لوٹ رہی تھیں زمین پر
نصرت فدا تھی جرأت و ہمت نثار تھی
لاسیف و لافتےٰ کی فلک پر پکار تھی

88
آتے تھے اہل کفر محمد یہ فوج فوج
دریائے حرب چار طرف مارتا تھا موج
دونا تھا ذوالفقار کا اس معرکے میں اوج
ہر فرد کو بھگاتا تھا خیر النساء کا زوج
آئے نظر نہ وہ جنھیں قصد مصاف تھا
حملہ نہ ہو چکا تھا کہ میدان ساف تھا

89
خندق میں جب شروع ہوئی مصطفےٰ سے جنگ
تھی ابن عبد دو کی شجاعت سے فوج تنگ
مشہور ہے وہ بحر شجاعت کا تھا نہنگ
دو چار سو سے سامنا کرنا تھا اس کو ننگ
منھ پھیرتا نہ تھا وہ کسی کار زار سے
لڑتا تھا معرکے میں اکیلا ہزار سے

90
آئی نظر جو فوج رسول خدا کی شان
اس نے بھی اپنی فوج کے کھلوا دئے نشان
کفار مستعد ہوئے نیزوں کو تان تان
آگے بڑھا جلو میں کئی سو لیے جوان
مشہور خلق معرکہ آرا سے رزم تھا
محبوب حق کے قتل کا کا فر کو عزم تھا

91
رکھے ہوئے تھا خود کلاں فرق نحس پر
بر میں زرہ تھی کاندھے پہ تھا گرز گاؤ سر
تھی پشت سے لگی ہوئی اک آہنی سپر
لنگر یہ تبغ میں کہ کرے کوہ میں گزر
سب گھوڑوں سے بلند قوی راہوار تھا
اک دیو تھا کہ کوہ کے اوپر سوار تھا

92
پڑھہنا ہوا رجز جو بڑھا وه دم نبرد
اصحاب مصطفے ہوئے دہشت سے اس کی زرد
تھا لاف زن رسول کا جو ہو شریک درد
صف سے نکل کے آئے مرے سامنے وہ مرد
طاری تھا خوف فوج پہ اُس کے بیان سے
نکلا نہ کوئی جنگ کو اس پہلوان سے

93
اصحاب سے نبی نے یہ اس دم کیا خطاب
دیوے زبان تیخ سے اس کو کوئی جواب
سب سرنگوں تھے ڈر سے نہ تھی بولنے کی تاب
آخر بر ھے پرے سے امام فلک جناب
کی عرض مصطفےٰ سے یہ کیا انتظار ہے
بندہ رضائے حرب کا اُمیدوار ہے

94
کی عرض ہاتھ جوڑ کے حیدر نے تین بار
محبوب حق نے پر نہ دیا حکم کار زار
نزدیک تھا کہ فوج محمد کرے فرار
سلمان نے عرض کی کہ فدا ہو یہ جاں نثار
سربر نہ ہو گا کوئی جواں اس جوان سے
نکلے گی ذوالفقار نہ جب تک میان سے

95
یہ سن کے آب دیدہ ہوئے شاہ بحر و بر
اپنے عمامہ کو کیا حیدر کا تاج سر
پہنائی اپنے تن کی زرہ ان کے جسم پر
ہاتھوں سے اپنے باندھییہ اللہ کی کمر
حفظ خدا علی ولی کی سپر ہوئی
قبضے میں ذوالفقار کا یہ ظفر ہوئی

96
رخصت نبی سے ہو کے جو وہ شیر نر چلا
پڑہتے تھے رو کے آیۂ نصرت کو مصطفا
قبلہ کی سمت ہاتھ اٹھا کر یہ کی دُعا
تو مرتضےٰ علی کا نگہبان ہے خدا
بے تاب ہوں یہ میری دعا مستجاب ہو
عمرو ابن عبدود پر علی فتحیاب ہو

97
یارب یہ تیرا بندۂ طاعت گزار ہے
یا رب یہ روزہ دار ہے شب زندہ دار ہے
عابد ہے متقی ہے یہ اور خاکسار ہے
یہ تیرے نام پاک پر دل سے نثار ہے
دنیا بہت ذلیل ہے اس کی نگاہ میں
جان اپنی صرف کرتا ہے یہ حق کی راہ میں

98
کرتے تھے یاں نبی یہ مناجات بار بار
پہونچا خدا کا شیر بہ میدان کار زار
پڑھ کر رجز کو ہاتھ میں تولی جو ذو الفقا
چومے قدم نہیب نے نصرت ہوئی نثار
خادم کوئی جلو میں تھانے لاہوار تھا
اس دن پیاده پاشه دلدل سوار تھا

99
عمر ابن عبدو دست یہ کی پہلے گفتگو
اقرار کر اللہ کی وحدانیت کا تو
پیر د نبی کا ہو کہ زیادہ ہو آبرو
یا ترک کر محاربہ احمد سے اے عدو
ڈر حق سے اور درپے جنگ و جدل نہ ہو
تا انتظام دین نبئی میں خلل نہ ہو

100
ہنس کر علی سے بولا یہ وہ نطفہ حرام
میں نے کبھی سنے نہیں اس طرح کے کلام
واقعہ ہیں میرے زور شجاعت سے خاص و عام
لڑکے سے کیا لڑوں کہ یہ ہے ننگ کا مقام
ناحق تو جان دینے کو آیا ہے آپ سے
پھر جا کہ دوستی ہے مری تیرے باپ سے

101
آشفتہ ہو کے کہنے لگے مرتضیٰ علی
ہوتی نہیں ہے مومن وکافر میں دوستی
تو دشمن خدا و محمد ہے، اے شقی
کر دوں گا ایک حملہ میں تجھ کو فنا ابھی
حیدر ہوں ابن عمّ رسالت پناہ ہوں
لڑکا نہ جانیو کہ میں شیر الٰہ ہوں

102
آکر غضب میں گھوڑے سے کودا وه بدیر
پے کر کے اسپ کو ہوا حضرت پے حملہ ور
دو ٹکڑے ہوتا پڑتی جو وہ تیغ کوہ پر
حیدر نے بہر دفع ضرر سر پہ لی سپر
اس ضرب سے دو نیم علی کی سپر ہوئی
سر پر لگا جو زخم جبیں خوں سے تر ہوئی

103
یوں دوڑ کر علی نے کیا اپنا اس پے وار
آجائے شاہباز کے پنجے میں جوں شکار
ضربت کے روکنے کی عدو کو ملی نہ بار
بجلی سی بس چمک کے گری سر پہ ذوالفقار
اتنا تو مجھ سے فوج کے نکلا غضب ہوا
ثابت نہ تھا کسی پہ کہ دو ٹکڑے کب ہوا

104
تکبیر کی علیؑ نے جو میداں سے دی صدا
محبوب حق نے شکو کا سجدہ ادا کیا
روح الامیں نے آ کے پس از تہنیت کہا
ضرب علی کی کرتا ہے تعریف کبریا
کس تیغ میں یہ ضرب ہے کس میں یہ زور ہے
گردوں پہ تہنیت کا فرشتوں میں شور ہے

105
اتنے میں فتح کر کے پھرے شاہ بحر و بر
ڈالا قدم پہ اسپ نبی کے عدو کا سر
حیدر کو پیار کرنے لگے سیّد البشر
فرمائی یہ حدیث زباں سے پکار کر
جس سے خدا خوشی ہے علی کی وہ حرب ہے
افضل عبادتِ دو جہاں سے یہ ضرب ہے۔

106
آیا نظر جو زخم سر مرتضےٰ علی
پٹّی سے اس کو باندھ کے روئے بہت نبی
فرماتے تھے میں آہ کہاں ہوں گا اُس گھڑی
زخمی کرے گا جب تجھے سجدے میں اک شقی
لوٹے گا تو جو خانہ پروردگار میں
تڑپے گی میری روح مقرر مزار میں

107
اے مومنو شجاعت حیدر کا تھا یہ حال
کامل تھا صبر و شکر میں وہ صاحب کمال
دنیا سے جب کہ اُٹھ گئے محبوب ذوالجلال
آزار مرتضےٰ کو لگے دینے بد خصال
کیا کیا نہ شیر حق پہ مصیبت گزر گئی
اعدا کے ظلم وجود سے زہرا بھی مرگئی

108
اس پر بھی ظالموں نے نہ کھینچا ستم سے ہاتھ
گذری مہ صیام کی انیسویں جو رات
مسجد میں مرتضیٰ گئے گھر سے پے صلوات
قتل علی کی گھات میں تھا اک زبوں صفات
پایا جو محو، بندگی بے نیاز میں
تلوار روزہ دار کو ماری نماز میں

109
روؤ کہ روز قتل امیر عرب ہے آج
پیٹو کہ روز حشر ہے غربت کی شب ہے آج
بزم عزا میں آکے نہ رونا غضب ہے آج
مطلع سوم غم سے حسن حسین کی حالت عجب ہے آج
پایا جو محو بندگی بے نیاز میں
تلوار روزہ دار کو ماری نماز میں

110
اب پیٹنے کی جا ہے غلامانِ مرتضا
آقا کی گوش دل سے مصیبت سنوز ر ا
ایسا کریم، ایسا سخی، ایسا پیشوا
بے جرم حق کے سجدے میں مجروح ہو گیا
فرصت نہ دی نماز کی اس روزہ دار کو
 نہلا دیا لہو میں شہ ذوالفقار کو

111
سجدے میں شیر حق کا دو پارہ ہوا جو سر
اک بار کانپنے لگے مسجد کے بام و در
ابلا لہو کہ ہو گئی محراب خوں سے تر
اک زلزلہ سابس ہوا نازل زمین پر
گردوں پر جبرئیل پکارا غضب ہوا
سجدے میں حق کے قتل امیر عرب ہوا

112
پہونچی جو گوش حضرت زینب میں یہ صدا
روکر جناب شپر و شبّیر سے کہا
جاؤ خدا کے واسطے مسجد میں تم ذرا
کہتا ہے کوئی قتل ہوئے شاہ لافتا
کس نے کیا شہید امام حجاز کو
بابا ابھی تو گھر سے گئے تھے نماز کو

113
یہ سن کے دوڑے جانب مسجد حسن حسین
دیکھا کہ رو ر ہے ہیں نمازی به شور و شین
اور خوں میں اپنے لوٹتے ہیں شاہ مشرقین
کر اپنا پیٹنے لگے زہرا کے نور عین
غم سے کلیجے دونوں کے سینوں میں پھٹ گئے
چلّا کے ہائے بابا کہا اور لپٹ گئے

114
گہ زخمی سر کو دیکھ کے کرتے تھے یہ بیاں
ٹوٹی بس اب ہماری کمر ہائے بابا جاں
نانا ہمارے سر پہ نہ جیتے ہیں اور نہ ماں
جاویں گے جس طرف نہ لے گی ہمیں اماں
بیٹوں کو قید غم سے چھڑاؤ تو خوب ہے
ساتھ اپنے ہم کو لیتے ہی جاؤ تو خوب ہے

115
فریاد ہے کہ خانۂ زہرا ہوا تباه
زخمی کیا وصیِ محمدؐ کو بے گناہ
یہ کہہ کے لائے روتے ہوئے تا بہ خواب گاہ
حضرت کی آنکھیں بند تھیں کرتے تھے آہ آہ
خوں سے عبا تھی سرخ جراحت میں درد تھا
مانند زعفران رخ پر نور زرد تھا

116
حضرت کے گرد جمع تھے اصحاب با وفا
فرماتے تھے ہر ایک سے آنسو بہا بہا
تم سے وصی رسول کا ہوتا ہے اب جدا
وہ پوچھ لیوے آج جسے جو ہو پوچھنا
غم میں ہمارے خاک سروں پر اُڑاو گے
کل خویش مصطفےٰ کو نہ دنیا میں پاؤ گے

117
کی اٹھ کے صعصۂ بن سحباں نے عرض تب
خاطر میں چند مسئلے ہیں یا شہ عرب
جب چاہا اس کو پوچھوں تو مانع ہوا ادب
دیتے ہیں حکم آپ تو کرتا ہوں عرض اب
خادم امیدوار ہے اس کے جواب کا
آدم کا مرتبہ ہے سوا، یا جناب کا

118
سر کو جھکا کے شیر خدا نے دیا جواب
آتا ہے مجھ کو اپنی تنا کر نے سے حجاب
گندم کے کھانے سے وہ ہوئے مور و عتاب
میں نے بغیر منع کیا اس سے اجتناب
فاقوں میں شکر حق سے زباں آشنا رہی
نان جویں ہمیشہ علی کی غذا رہی

119
کی عرض اُس نے رو کے کہ اے شاہ لافتا
رتبہ زیادہ آپ کا ہے یا کہ نوح کا
فرمایا جب کہ اُمت سر کش نے کی جفا
کی حق میں اُن کے نوح سے صابر نے بددعا
باندها ستمگروں نے گلا ریسمان سے
میں نے دعائے بد نہ کبھی کی زبان سے

120
اور دوسرے سعید نہ تھا نو نوح کا پسر
کافر رہا سدا نہ ہوا دین سے بہرہ ور
میرے پر رسول کے ہیں پارہ جگر
یہ دونوں نعل عرش الہی کے ہیں گہر
سردار اہل خلد ہیں عالی مقام ہیں
نانا نبی ہیں باپ امام آپ امام ہیں

121
پھر اس نے عرض کی کہ غلام آپ پر نثار
قدر آپ کی سوا ہے کہ موسیٰ کا اقتدار
فرمایا اُن کو جب ہوا یہ حکم کرد گار
فرعون پاس جا کے کرو حال آشکار
کی عرض خوف یہ ہے کہ جیتا نہ آؤں میں
گر حکم ہو تو بھائی کو بھی لے کے جاؤں میں

122
مجھ سے رسول پاک نے جس دم کہی یہ بات
ہاں جا کے اہل کعبہ میں پڑھ سورہ برات
تھے جمع واں بہت سے صنادید بدصفات
لایا بجا میں حکم شہنشاہ کائنات
سورہ پڑھا برات کا اس عزّو شان سے
آتی تھی مرحبا کی صدا آسمان سے

123
جب طور پر عصا ہوا موسیٰ کا اژدہا
موسیٰ اِسے اٹھالئے ہوا حکم کبریا
وہ ڈر گئے یہ تھا بشریت کا اقتضا
غیر از خدا کسی سے کبھی میں نہیں ڈرا
حید و لقب ملا مجھے طفلی کے عہد میں
دو انگلیوں سے چہرا ہے اژدر کو مہد میں

124
عیسیٰ کو اس نے پوچھا تو مولا نے یہ کہا
مادر ہے ان کی حضرت مریم سی پارسا
جب درد وضع حمل انھیں کعبے میں ہوا
آئی ندائے غیب کہ باہر یہاں سے جا
یاں کوئی امر غیر عبادت روا نہیں
طاعت کییہ جگہ ہے ولادت کی جانہیں

125
اور وقت آیا میری ولادت کا جس گھڑی
مادر مری دعا کے لئے کعبہ میں گئی
باہر سے فاطمہ کو صدا یہ کسی نے دی
آ اندر آ تو ، کعبہ کے اے مادر علی
مریم سے مرتبہ بڑا اس دم زیاد ہے
تو ہے کنیز خاص علی خانہ زاد ہے

126
یہ کہتے تھے کہ شیر خدا کو غش آگیا
پر دے کے پاس آن کے زینب نے یہ کہا
بھائی حسین لوگوں سے اتنا کہو ذرا
گھر جاؤ اپنے وقت ملاقات ہو چکا
آتے ہیں غش پہ غش شہ کون ومکان کو
جی بھر کے دیکھنے دو ہمیں بابا جان کو

127
روتے ہوئے وداع ہوئے شہ کے دوستدار
زینب بلائیں لینے لگی رو کے زار زار
بیٹوں سے تب یہ کہنے لگے شاہ ذو الفقار
آؤ مرے قریب کہ ہے وقت احتضار
یہ سن کے روتے روتے دم اُنکے الٹ گئے
باره پسر علی کے قدم سے لپٹ گئے

128
روئے علی حسن کو گلے سے لگا لگا
اور ہاتھ اُن کے ہاتھوں میں بیٹوں کا دیا
عباس نامدار کے حق میں نہ کچھ کہا
چپکے کھڑے تھے سامنے اور رنگ زرد تھا
پاس ادب سے باپ کے کچھ کہہ نہ سکتے تھے
ماں ان کو دکھتی تھی وہ منھ ماں کا سکتے تھے۔

129
ام النبیں قدم پہ گری کھولے سر کے بال
کی عرض يا علي ولى مشير ذو الجلال
عباس سے ہے خاطر اقدس پر کچھ ملال
لونڈی ہوں میں غلام ہے حضرت کا میرا لال
رہتا نه خدمت حسن خوش صفات میں
ہاتھ اس غلام کا نہ دیا ان کے ہاتھ میں

130
ام النبیں سے رو کے علی نے کہی یہ بات
دیتا حسن کے ہاتھ میں کیونکر میں ان کا ہات
شیدا ترے پسر کا ہے شبّیر خوش صفات
اور عاشقِ حسین ہے عباس نیک ذات
شان بهادری ہے ترے نورعین میں
اس کا ازل سے ہاتھ ہے دست حسین میں

131
عباس کو بلا کے گلے سے لگا لیا
ہاتھ اس کا دے کے ہاتھ میں شبّیرسے کہا
اے لال یہ غلام تمھارا ہے باوفا
میری طرح سے پیار اسے کیجو سدا
آفت کا دن جو تجکو مقدر دکھائے گا
اس روز یہ غلام بہت کام آئے گا

132
عباس سے کہا کہ سُن اے میرے نو نہال
تو ہے علی کا لال وہ ہے مصطفے کا لال
رکھیو ہمیشہ خاطر شبّیر کا خیال
اس کا ملال احمد مرسل کا ہے ملال
پیش خدا بزرگ ہے رتبہ حسین کا
محبکو بھی پاس رہتا ہے اس نورعین کا

133
خدمت سے کیجو نہ کسی حال میں قصور
تو ایک مشت خاک ہے یہ ہے خدا کا نور
دل بند فاطمہ کا ہے پاس ادب ضرور
جو اس کے دل سے دور ہے وہ ہے خدا سے دُور
آقا کا ساتھ تا دم مرون نہ چھوڑ تو
سب چھوٹیں پر حسین کا دامن نہ چھوڑ تو

134
بچوں سمیت جب یہ وطن سے کرے سفر
پہلے مرے حسین سے تو باندھیو کمر
پہونچے جو کہ بلا میں یہ سلطان بحر و بر
خیمہ کی چوکی شام سے تم دیجو تا سحر
روز نبرد معرکہ آرائی کیجو
پانی ہو اس پہ بند تو سقائی کیجو

135
یہ سن کے ساری بیبیاں روتی تھیں زار زار
اور لوٹتے تھے خاک پہ زہرا کے گلعزار
دو دن تلک علی رہے بستر پے بے قرار
فرزندوں کو گلے سے لگاتے تھے بار بار
آنسو کبھی رواں تھے کبھی لب پر آہ تھی
اکیسویں شب آئی تو حالت تباہ تھی

136
اک بار غش سے چونک کے بیٹوں سے یہ کہا
بغلوں میں ہاتھ دے کے اُٹھاؤ مجھے ذرا
آتے ہیں میرے لینے کو جنت سے مصطفےٰ
یہ بات کہہ کے غش ہو ئے پھر شاہ لافتا
کچھ رات باقی تھی کہ جہاں سے گزر گئے
غل پر گیا کہ حیدر کرار مر گئے

137
فوج ملک میں شور قیامت ہوا عیاں
تھرا گئی زمین لگا ہلنے آسماں
جنات پیٹنے لگے ہا نالہ و فغاں
ما بین آسمان و زمیں تھا یہی بیاں
وا حسرتا کہ تخت امامت اُلٹ گیا
بس آج زور آل محمد کا گھٹ گیا

138
بیٹوں نے بہر غسل اُتارا جو پیرہن
پیوند اس کے دیکھ کے رونے لگے حسن
رو کر کیا حسین نے بھائی سے یہ سخن
مدت سے تھا گلے میںیہی جامہ کہن
جو کہتا تھا کہ رخت بدن چاک چاک ہے
کھتے تھے مشت خاک کی پوشاک خاک ہے

139
معجز نما کو غسل جو دینے لگے پسر
پھرتا تھا آپ جسم مبارک ادھر اُدھر
آیا تھا خلد سے کفن شاہ بحر و بر
زہرا کے لال کہتے تھے سر پیٹ پیٹ کر
بابا رسول پاک سے ملنے کو جاتے ہیں
ہم خلعت اخیر پدر کو پنھاتے ہیں

140
اس وقت یہ حسن سے کسی شخص سے کہا
نیلے نشان دوش پہ کیسے ہیں جا بجا
یہ سن کے اہل بیت میں رونے کا غل اٹھا
بولے حسن کہ رات کو لے جاتے تھے صدا
اک دوش پر اناج فقیروں کے واسطے
اک دوش پر طعام اسیروں کے واسطے

141
تابوت میں جو رکھ چکے فرزند ارجمند
دل سوزِ غم سے جلنے لگا صورت سپند
ڈالی ردائے سبز جو تابوت کر کے بند
آگے سے تب جنازہ ہوا خود بخود بلند
غل تھا جنازہ شہ مرداں رواں ہوا
دیکھو ہوا پر تخت سلیماں رواں ہوا

142
بیٹے جو گھر سے لے چلے تابوت شاہ کا
ازواج میں علی کے قیامت ہوئی بیا
غل پڑ گیا کہ ہائے علی وائے مرتضا
ام البنين نکل پڑیں گھر سے برہنہ با
چلاتی تھیں مجھے نہیں صورت دکھاتے ہیں
شیرالٰہ قبر میں سونے کو جاتے ہیں

143
گھر سے پس جنازہ سلطان بحر و بر
ساری زنان ہاشمیہ نکلیں ننگے سر
زینب پکارتی تھیں کہ بابا چلے کدھر
بیٹی نثار ہائے میرے فاقہ کش پدر
آتا ہے روز عید خوشی لوگ ہوئیں گے
ہم منھ کو اپنے ڈھانپ کے اب گھر میں روئیں گے

144
اور پیچھے اس جنازہ کے فضّہ کا تھا یہ حال
خم تھا کمر میں اور کھلے تھے سفید بال
کہتی تھی پیٹ کر سروزانو به صد ملال
بچتے تباہ ہو گئے یا شیر ذوالجلال
پیٹے گی کوئی خاک کوئی سر پہ ڈالے گی
کس کس کو تم بغیریہ لونڈی سنبھالے گی

145
فضّہ سے تب حسین نے رو کر کیا کلام
چادر سے سر کو ڈھانپ یہ ہے صبر کا مقام
وہ بند کر کے بازوئے ام النبیں کو تھام
گھر سے کہیں نکل نہ پڑیں بیبیاں تمام
صدمے سے باپ کے دل کلثوم کا پھٹ نہ جائے
زینب کہیں جنازے سے آکر لیٹ نہ جائے

146
بازار میں جو کوفہ کے پہونچے بہ چشم تر
اک شور تھا علی نے جہاں سے کیا سفر کوفہ
بارہ پسر تھے ساتھ جنازے کے ننگے سر
جاتے تھے گردو پیش زن و مرد نوجہ گر
مولا کے عدل وداد کے مذکور ہوتے تھے
بازاری سب دوکانوں یہ اٹھ اٹھ کے روتے تھے

147
سر اپنا پیٹ پیٹ کے چلاتے تھے فقیر
ہم لوگ مرگئے ترے مرنے سے اے امیر
قیدی پکارتے تھے کہ اے کل کے دست گیر
اب کس کی راہ رات کو دیکھیں گے ہم اسیر
کہتی تھیں رانڈیں خلق سے وارث گذر گیا
چلاتے تھے یتیم کہ باپ آج مر گیا

148
کہتا تھا کوئی مرگیا احمد کا جانشیں
کہتا تھا کوئی ٹوٹ گیا آج رکن دیں
دم سے ابو تراب کے تھی رونقِ زمیں
افسوس ہے چراغ ہوئی بزم مومنیں
عالم کے سر کا تاج زمانے سے اٹھ گیا
ہادی ہمارا آج زمانے سے آٹھ گیا

149
اس شور میں یہ فاطمہ کی آتی تھی صدا
بچے مرے یتیم ہوے وا مصیبتا
وارث نہ کوئی زینب و کلثوم کا رہا
مان مرچکی تھی آگے ہی بابا بھی اب مرا
بچوں کو تھامتے ہیں جو ماں باپ ہوتے ہیں
کیسے بلک بلک کے مرے لعل روتے ہیں

150
بس آگے اے انیس نہیں طاقت رقم
ہے اشک ریز صفحۂ قرطاس پر قلم
طاری ہے شیعیان علی پر ہجوم غم
کر تو دعا یہ حق سے کہ جب تک ہے دم میں دم
جاری زبان پر نہ کوئی اور حرف ہو
مداحی علی میں مری عمر صرف ہو


سلام
جز پنجتن کسی کی تو لا نہ چاہیئے
غیر از خدا کسی کا بھرو سانہ چاہیئے
خادم اُمید وار حضوری ہے یا حسین
چاہیں اگر حضور تو پھر کیا نہ چاہیئے
اک در پہ بیٹھ کر ہے توکل کریم پر
اللہ کے فقیر کو پھیرا نہ چاہیئے
تکرار کیا ہے زندگی مستعار میں
اے موت بار بار تقاضا نہ چاہیئے
راحت خدا نے دی تو کیا تو نے شکر کب
ایذا بھی چار دن ہو تو شکوہ نہ چاہیئے
ہر اک کے واسطے ہے ترتی بہ قدر حال
اسفل کو فکر منصب اعلیٰ نہ چاہیئے
