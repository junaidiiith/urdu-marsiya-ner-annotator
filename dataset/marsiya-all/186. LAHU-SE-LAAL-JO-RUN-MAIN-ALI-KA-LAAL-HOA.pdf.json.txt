www.emarsiya.com
جلد چہارم
مرثیہ میر انیس

1
لہو سے لال جو رن میں علی کا لال ہوا
عجب وفور جراحت سے تن کا حال ہوا
بہا جو زخموں سے خوں جسم شہ نڈھال ہوا
سنبھلنا خانۂ زیں پر اسے محال ہوا
حسینؑ امام تو گھوڑے پہ ڈگمگانے لگے
قریب آ کے عدو برچھیاں لگانے لگے 

2
اکیلے شاہ تھے اور تھا ہجوم لشکر شام
کوئی لگاتا تھا نیزہ ستم کا کوئی حسام
چھدا ہوا تھا تن پاک برچھیوں سے تمام
رضا رضا کے سوا کچھ نہ تھا زباں پہ کلام
نجات امت عاصی کی چاہتے تھے حسین
جو کچھ زباں سے کہا تھا نباہتے تھے حسین

3
بدن پہ پڑتے تھے جب تیر شکر کرتے تھے
یہ رحم تھا کہ نہ قبضے پہ ہاتھ دھرتے تھے
وہ تیر ظلم کے سینے سے جب گزرتے تھے
تو دیکھ سوئے فلک سرد آہ بھرتے تھے
دکھاتے زور امامت تو پھر قیامت تھی
عجب رسولؐ کی امت سے شہ کو الفت تھی

4
یہ کس میں حوصلہ جو تن تو ہوئے زخموں سے چور
دکھائے اس پہ نہ قدرت وہ صاحب مقدور
جو چاہتا تو فنا ہوتے دم میں وہ مقہور
مگر حسین کو خالق کی تھی خوشی منظور
ملا نہ کون سا دکھ کون سی جفا نہ ہوئی
مگر زباں کبھی شکوے سے آشنا نہ ہوئی

5
رفیق آنکھوں کے آگے ہوئے شہید ستم
بھیجا قاسم نوشاہ سا ہوا بے دم
فرات پر ہوے بھائی کے دونوں ہاتھ قلم
پسر موا علی اکبرؑ سا سہہ کے رنج و الم
ہر رنج میں گو جان درد مند رہی
رضائے خالق اکبر مگر پسند رہی

6
عدو تو نیزه و تیر و تبر لگاتے تھے
امام زخموں کو کھا کھا کے مسکراتے تھے
زبان خشک کبھی ہونٹوں پر پھراتے تھے
کبھی عالے لے زخمی ہاتھ اٹھاتے تھے
حرم کا دھیان تھا نے غم تھا اپنے پیاروں کا
فقط خیال تھا ہم سے گناہ گاروں کا

7
بہم پہونچا نہ تھا تین دن سے قطره آب
فرش پہ غش ہوئے جاتے تھے شاہ عرش جناب
مہینہ جیٹھ کا تھا دھوپ میں تھی یہ تب و تاب
کہ دشت کیں کی زمیں تھی زمین روز حساب
زوال شمس تھا لوں گرمیوں کی چلتی تھی
شرر فشاں تھا فلک اور زمین جلتی تھی

8
کھڑا تھا دھوپ میں تنہا وہ شاہ نیک سیر
نہ کوئی یار تھا اس وقت نے کوئی یاور
کٹے تھے پیچ عمامے کے تیغوں سے یک سر
ہزارونہہ صد و پنجاه زخم تھے تن پر
رکاب پائے مبارک سے نکلی جاتی تھی
زبان پیاس کی شدت سے لڑکھڑاتی تھی

9
بدن کے زخم تمازت سے خور کی جلتے تھے
لہو کے قطرے بسان شرر نکلتے تھے
ہر ایک زخم سے خوں لے کے منھ پہ ملتے تھے
جو گرنے لگتے تھے گھوڑے پہ پھر سنبھلتے تھے
کبھی دہن سے ٹپکتا تھا گہ جبیں سے لہو
امام پونچھتے جاتے تھے آستیں سے لہو

10
نہ رحم کرتے تھے کچھ شایان بد کردار
پیا پے اس پہ لگاتے تھے تیغ ظلم کے وار
ہر ایک سمت سے پڑتی تھی تیرگی بوچھار
تو ان سے کہتا تھا فرزند احمدؐ مختار
نہ مارو مجھ کو دو عالم کا بادشاہ ہوں میں
خدا گواہ ہے سیّد ہوں بے گناہ ہوں میں

11
در و خداے ذرا اے گروہ ظلم پسند
نہیں سمجھتے نہ سمجھو رسولؐ کا فرزندم
کیا قبول کہ حیدؑر کا بھی نہیں دل بند
بتول نے بھی کلیجے کا میں نہیں پیوند
ہیر رنج و محن ہوں بلا نصیب تو ہوں
میں کلمہ گو تو ہوں مہماں تو ہوں غریب تو ہوں

12
امام سمجھو نہ اک بندۂ خدا سمجھو
غریب و بے کس و بے یار و آشنا سمجھو
علیؑ کا لال نہ زہرؑا کا دلربا سمجھو
عیال دار مصیبت کا مبتلا سمجھو
کلیجہ سوز عطش سے کباب ہے یارو
پلانا پیاسے کو پانی ثواب ہے یارو

13
کوئی نہ سنتا تھا یہ اُس امام کی تقریر
ستم کی برچھیاں سینے پہ مارتے تھے شریر
کھڑی تھی ڈیوڑھی پہ سر کھولے شاہ کی ہمشیرہ
فغاں یہ کرتی تھی وہ دختر امیر کبیر
لعینو! بھوکے پیاسے کو قتل کرتے ہو
رسول حق کے نواسے کو قتل کرتے ہو

14
میں اب نکلتی ہوں خیمے سے سر کے کھولے بال
نہ لو امام کے خوں کا تم اپنے سر پہ وبال
غریب بے کس و بے آس ہے رسولؐ کا لال
بس اب نہ وار کرو زخمی ہو چکا ہے کمال
عیال لے کے کسی اور سمت جائے گا
تمھاری ملک کی سرحد میں اب نہ آئے گا

15
یہ کہ کے زیبؑ بیکس پچھاڑیں کھاتی تھی
در خیام سے کلثوم نکلی آتی تھی
سکینۂ ہائے پدر کہہ کے بلبلاتی تھی
صدا یہ گوش شہ تشنہ لب میں جاتی تھی
سوئے خیام یہ حسرت نگاہ کرتے تھے
جگر کو تھام کے ہاتھوں سے آہ کرتے تھے

16
بہن جو سنتی تھی بھائی کی نالہ وزاری
اٹھا کے خیمے کے پردے کو تب وہ دکھیاری
پکارتی تھی کہ بھیا بہن ترے واری
لگے ہیں تیروں کے کیا زخم جسم پر کاری
پکار کر کہو مجھ سے جو حال ہے بھائی
تمہارا جسم تو سب خوں سے لال ہے بھائی

17
یہ ظلم دیکھنے کی میرے دل کو تاب کہاں
خدا کے واسطے خیمے میں آؤ بھائی جاں
تمہاری بے کسی مظلومی کے بہن قرباں
خبر تو رانڈوں کی لو یا امام تشنہ دہاں
کھڑی ہوئی در خیمہ پہ ہاتھ ملتی ہوں
تم آؤ ورنہ میں اب ننگے سر نکلتی ہوں

18
جو تم میں آنے کی طاقت نہ ہو تو آؤں میں
تمہارے بدلے سپر ہوں تمہیں بچاؤں میں
بدن پہ نیزہ و خنجر کے زخم کھاؤں میں
ردائے حضرت زہرؑا تمہیں، اوڑھاؤں میں
پھر اپنی آنکھوں سے ایک بار دیکھ لوں بھائی
تمھارا آخری دیدار دیکھ لوں بھائی

19
سنی غریب بہن کی یہ جس گھڑی تقریر
تو اپنی بے کسی پر روئے سیّد دلگیر
پکارے خیمے کو منھ پھیر کر کہ اے ہمشیر!
مرے بچانے کی اس وقت مت کرو تدبیر
لگام گھوڑے کی اس دم پھرا نہیں سکتے
یہ زخمی ہیں کہ وہاں تک ہم آ نہیں سکتے

20
کھڑی ہے گھیرے ہوئے مجھ کو فوج ناہنجار
قدم نہ ڈیوڑھی سے باہر نکا لیو زنہار
خدا کے شیر کی بیٹی ہو تم بلند وقار
جو نکلو گی تو کہے گا ہر ایک بد کردار
حسینؑ امام کی خواہر کو سر کھلے دیکھا
بتول پاک کی دختر کو سر کھلے دیکھا

21
یہ سچ ہے ضبط کا اس دم تمھیں نہیں یارا
پہ کیا کریں کہ سوا ضبط کے نہیں چارا
اگر چہ تن ہے مرا تیغ کیں سے صد پارا
مگر بہن ترے بھائی نے دم نہیں مارا
نہ جانیو کہ مجھے زخموں کی اذیت ہے
خدا کی راہ میں جو رنج ہے سو راحت ہے

22
یہ جائے گریہ نہیں بلکہ ہے خوشی کی جا ٢٢ 
کہ آج ہوتا ہوں بھینا شہید راہ خدا
ملے گا خلعت پر خوں مجھے شہادت کا
بلند ہوگا دو عالم میں مرتبہ میرا
فدائے خالق بندہ نواز ہو شپیرؑ
چڑھے سناں پہ جو سر سرفراز ہو شپیرؑ

23
بھلاؤ دل سے مجھے اب خدا کو یاد کرو
نہ دے گا کوئی طلب مت کسی سے داد کرو
رضائے خالق اکبرؑ پہ اعتماد کرو
اسی کی چاہو خوشی دل کو اپنے شاد کرو
جو وہ ہو راضی کو مرنا بھی زندگانی ہے
محل رنج و مصیبت یہ دار فانی ہے

24
تمہاری ماں پہ ہوے کیسے کیسے رنج و محن
بیشہ صدمے پہ صدمے دیا کیے دشمن
سوائے شکر شکایت کا پر کیا نہ سخن
کرو وہ تم بھی کہ جو تھا تمہاری ماں کا چلن
نہ پیٹو سینہ و سر نے بکا کرو بھینا!
اب اپنے بھائی کے حق میں دعا کرو بھینا

25
گئے پہ جبکہ رواں ہوے میرے تیغ ستم
تو سوئے قبلہ ہو سجدے میں تم بھی گردن خم
ہزار تیر بدن پر اگر لگیں پیہم
دعا کرو یہ کہ اس راہ سے ڈگے نہ قدم
گلے پہ جلد رواں میرے تیغ بّراں ہو
اب ایک ذبح کے دم کی بھی مشکل آسان ہوں

26
بیاں بہن سے یہ کرتا تھا وہ امام انام
پکارا فوج کو تب ابن سعد بد انجام
کرو بس اب پسر فاطمہؑ کا کام تمام
گرا دو گھوڑے سے جلد اے گروہ لشکر شام
سناں سے تیغ سے خنجر سے دل فگار کرو
بدن سے کاٹ کے سر نیزے پر سوار کرو

27
یہ سن کے ٹوٹ پڑی اس پہ فوج کیں اک بار
ہر اک طرف سے ہوئی پرچھیوں کی مار امار
قبا رسولؐ کی سب خوں سے ہو گئی گلنار
پہ کیا بیاں کروں صبر شہ بلند وقار
نہ اضطراب تھا کچھ اور نہ بے قراری تھی
دعائے بخشش امت زباں پہ جاری تھی

28
سنبھلنے کا جو نہ تھا ذوالجناح کو یارا
تو لڑکھڑاتا تھا ہر مرتبہ وہ بیچارا
کہ نیزہ پہلو پہ اک بد نہاد نے مارا
تڑپ گیا وہ جناب رسول کا پیارا
تکاں سے اس کی جو سینے میں درد ہونے لگا
تو شہ کا چہرۂ پرنور زرد ہونے لگا

29
نہ اس ستم پہ بھی باز آئے آہ وہ بے پیر
کسی نے فرق مبارک پہ ماری اک شمیشر
ابو الحنوق لعیں نے کماں میں جوڑ کے تیر
لگایا آہ سوے دلبر جناب امیر
وہ ماتھا چاند سا یوں تیر کا نشانہ ہوا
کہ پشت سر سے وہ تیر ستم روانہ ہوا

30
وه زخم تیر کا جب یک بہ یک لگا کاری
جبیں سے صورت فوارہ خوں ہوا جاری
پھر ابن وہب نے ایک برچھی چھاتی پر ماری
کہ اس کی زہر میں آلود تھی سناں ساری
وہ برچھی سینۂ شپیرؑ کے جو پار ہوئی
تو روح فاطمہؑ مرقد میں بے قرار ہوئی

31
سناں وہ سینے سے سبط نبیؐ نے جب کھینچی
کلیجہ ٹکڑے ہوا خون کی بہی ندی
غش آیا پھر نہ سنبھلنے کی شہ کو تاب رہی
قدم رکابوں سے اور ہاتھ سے لگام چھٹی
جدا جو گھوڑے سے وہ نامدار ہونے لگا
تو ذوالجناح بھی گردن جھکا کے رونے لگا

32
ابھی زمیں پہ گرے تھے نہ ذوالجناح سے شاہ
کہ آئی فاطمہؑ زہرا کی یہ صدا ناگاہ
خبرحسینؑ کی لو جلد آ کے یا ......!
خدا کے شیر کو بھی لیتے آ ئیو ہمرا
دوہائی ہے میرا پیارا زمیں پہ گرتا ہے
خدا کے عرش کا تارا زمیں پہ گرتا ہے

33
کوئی نہیں مرے بچے کو تھامنے والا
ہر ایک زخم سے بنتا ہے خوں کا پرنالہ
کوئی لگاتا ہے تیر ستم کوئی بھالا
بڑے دکھوں سے اسے فاطمہؑ نے تھا پالا
شہید لال مرا بے گناہ ہوتا ہے
مدد کرو کہ مرا گھر تباہ ہوتا ہے

34
پکاری فاطمہؑ پھر ذوالجناح کو اک بار
سوار دوش رسول خدا ہے تجھ پہ سوار
گرے کہیں نہ تری پشت سے مرا دلدار
دو زانو خاک پہ آہستہ بیٹھ جا رہوار
خدا نہ کر وہ جو یہ نیم جاں زمیں پہ گرا
یقیں سمجھ لے کہ بس آسماں زمیں پہ گرا

35
یہ تیری پیٹھ کا بچپن سے چڑھنے والا ہے
اسے رسول سے آقا نے تیرے پالا ہے
یه برگزیدہ محبوب حق تعالا ہے
مگر فلک نے مصیبت میں اس کو ڈالا ہے
زمیں پہ گر کے جو غلطاں بگرد ہووے گا
مرے حسینؑ کے زخموں میں درد ہوے گا

36
تو جانتا ہے یہ چڑھتا تھا دوش احمدؐ پر
بنا تھا عید کے دن اس کا اونٹ پیغمبرؐ
برائے سجدۂ معبود جب جھکاتے تھے سر
سوار ہوتا تھا پشت نبیؐ پہ یہ دلبر
خد کے دوست سے ایسا یہ پیار کرتا تھا
نہ سر اٹھاتا جب تک نہ یہ اترتا تھا

37
سنی جو گھوڑے نے یہ بنت مصطفےٰؑ کی صدا
تو گھٹنے ٹیک کے تازی زمیں پہ بیٹھ گیا
اتر کے ریتی پہ گھوڑے سے دلبر زہرؑا
لہو میں ماہی بے آب سا تڑپنے لگا
وہ گیسو خاک سے اس بن کی اٹ گئے سارے
بدن کے زخم تڑپنے سے پھٹ گئے سارے

38
زمیں پہ خون میں غلطاں تھے حضرت شپیرؑ
کہ گردِ شہ ہوا انبوہ فرقہ بے پیر
کمال کوزہ کئے نکلا حصین ابن نمیر
گلوئے خشک پہ حضرت کے اس نے مارا تیر
دو سار ہو کے وہ تیر ستم لٹکنے لگا
گلے میں آکے رُکا دم لہو ٹپکنے لگا

39
یہ حال دیکھ کے بھائی کا زینبؑ مضطر
اٹھا کے خیمے کے پردے کو دوڑی ننگے سر
قریب شاہ کے آ پہونچی جب وہ خستہ جگر
پکاری اے عمر سعد! کچھ خدا سے تو ڈر
حجاب روح پیمبرؑ سے کچھ بھی آتا ہے
تو دیکھتا ہے مرا بھائی مارا جاتا ہے

40
یہ کون ہے جسے کرتا ہے قتل اے بے پیر
یہ کس کے جسم لگتے ہیں نیزہ و شمشیر
یہ کس کا حلق ہے مارا ہے جس پہ ظلم کا تیر
بھری ہے خون میں یہ کس کی چاند سی تصویر
ارے غریب ہے بیکس ہے بھوکا پیاسا ہے
ذرا سمجھ تو یہ کسی شخص کا نواسا ہے

41
سخن یہ زینبؑ دل گیر کے جو شہ نے سنے
زمیں پہ غش میں تڑپتے تڑپتے اُٹھ بیٹھے
اور اپنے حلق سے کھینچا وہ تیر جلدی سے
گلے کے زخم پہ زینبؑ کی تا نظر نہ پڑے
لہو کی دھار سی لیکن نظر جو آنے لگی
دہائی دے دے کے زینبؑ پچھاڑیں کھانے لگی

42
نہ آیا اس پہ بھی رحم ابن سعد کو اصلا
شقی نے اپنا رخ نحس ادھر سے پھر لیا
سنان و خولی و حجاج و شمر سے یہ کہا
بدن سے کاٹ لو اب سر حسینؑ بے کس کا
کسی کے پیٹنے رونے کا مت خیال کرو
سموں سے گھوڑوں کے لاشہ بھی پائمال کرو

43
یہ سُن کے آئے پئے قتل شہ وہ ناہنجار
امام دیں پہ پھر آکر کیا ہر ایک نے وار
تن شریف میں جنبش رہی نہ جب زنہار
چڑھا حسینؑ کی چھاتی پہ شمر بد کردار
اب آگے حال کہوں کیا گلو و خنجر کا
انیسؔ تازہ ہے غم تا بہ حشر سرور کا
