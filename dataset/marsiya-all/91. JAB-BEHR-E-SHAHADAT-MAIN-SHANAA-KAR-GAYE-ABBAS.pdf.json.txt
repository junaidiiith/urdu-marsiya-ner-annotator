جلد ششم
مرثیہ میر انیس

۱
جب بحر شہادت مین شنا کر گئے عباس
جان سیّد بیکس پہ فدا کر گئے عباس
جو حق محبت تھا ادا کر گئے عباس
تھا شور کہ دریا پہ قضا کر گئے عباس
تصویر جو نظرون سے چھپی شیر خدا کی
صدمے سے کم جُھک گئی شاہ شہدا کی

۲
مطلع
جب فائض توقیر شہادت ہوے عباس
غُل تھا کہ نثار سر حضرت ہوے عباس
آقا کے قدم چوم کے رخصت ہوے عباس
جعفر کی طرح داخل جنت ہوے عباس
تصویر نگاہون سے چھپی شیر خدا کی
صدمے سے کمر جُھک گئی شاہ شہدا کی
۳
اکبر سے کہا جان پدر ہم نہ جئین گے
جینے نہین دیویگا یہ غم ہم نہ جئین گے
پائین گے نہ اس داغ کا مرہم نہ جئین گے
بے دم ہوئے عباس لب اکدم نہ جئین گے
بھائی کو نہ بھائی سے جدا کیجیو بیٹا
میری بھی یہین قبر بنا دیجیو بیٹا
۴
اسوقت ہے سینے مین کلیجہ تہہ و بالا
اسطرح کا ملتا ہے کوئی چاہنے والا
زینت مرے لشکر کی مرے گھر کا اُجالا
بھائی بھی وہ بھائی جسے آغوش مین پالا
مرتے ہوئے جسوقت مجھے پیار کیا تھا
بابا نے مرے ہاتھ مین ہاتھ اُسکا دیا تھا
۵
فرمایا تھا اس میری امانت سے خبردار
اے لعل کسے ملتا ہے ایسا دُرِ شہوار
ہے ہے مرا شید مری راحت کا طلبگار
دنیا سے گیا ہاے علمدار خوش اطوار
اب خلق مین ترسین گے زیارت کو علی کی
ہم ہاتھون سے کھو بیٹھے امانت کو علی کی
۶
یہ قتل ہوے اور نہ سکینہ کی بُجھی پیاس
ڈیوڑھی پہ کھڑی نہر کو تکتی ہے بصد یاس
اوسکو یہ توقع تھی کہ اب آتے ہین عباس
سُن پایا تو مر جائیگی وہ بیکس و بے آس
ماتم کا جو حق ہے وہ ادا ہو نہین سکتا
عباس کو چلاّ کے بھی مین رو نہین سکتا
۷
پانی مین بھی بہا خون بھی بہا جسم کا سارا
جب کٹ گئے بازو ہمین اُسوقت پُکارا
گھوڑے سے گرا خاک پہ ہے ہے مرا پیارا
نیزا مری چھاتی پہ نہ جلاد نے مارا
اس بھائی پہ قربان نہ ہم ہوگئے ہے ہے
پہلے مرے بازو نہ قلم ہو گئے ہے ہے
۸
اویس نے مرے بچون کے لئ مشک اُٹھائی
دریا پہ لٹی حیدر صفدر کی کمائی
افسوس سے پہلے نہ ہماری اجل آئی
ہم جیتے ہین اور قتل ہوا شیر سا بھائی
عباس کے مرتے ہی اجل پیش نظر ہے
بابا کو سنبھالو کہ ہمارا ابھی سفر ہے
۹
بچپن سے کبھی مُنھ مری خدمت سے نہ موڑا
قدمون پہ جُھکے گاہ کبھی ہاتھون کو جوڑا
اس عالم پیری مین کمر کو مری توڑا
بتیس برس بعد ہمین بھائی نے چھوڑا
کھیتی ہوئی پامال لٹا باغ علی کا
تازہ ہوا پھر آج ہمین داغ علی کا
۱۰
عاشق تھے برادر کا الم دیکھ نہ سکتے
جو دیکھتے ہین ہم وہ ستم دیکھ نہ سکتے
تنہائی و غُربت کا وہ غم دیکھ نہ سکتے
وہ ہمکو تہ تیغ دو دم دیکھ نہ سکتے
کچھ رنج نہ تقدیر برادر مین لکھا تھا
یہ داغ ہمارے ہی مقدر مین لکھا تھا
۱۱
کیا کیا نہ مرے امرمین کی شمر سے تقریر
کس غیظ سے کہتے تھے کہ ادظالم بے پیر
سو مجھسے نثار قدم حضرت شپیر
کیا مال ہے سالاری و سرداری و جاگیر
سالک نے بھی چھوڑا ہے کہین راہ خدا کو
قبلے سے پھراتا ہے رخ قبلہ نما کو
۱۲
عاشق کہین معشوق سے کرتے ہین کنارا
بلبل کو کبھی گُل کی جدائی ہے گوارا
قُمری کو بجز سر و چمن کون ہے پیارا
گردن سے کبھی طوقِ غلامی نہ اوتارا
سرتن سے جدا ہو پہ نہ جانا جدا ہو
اندھیر ہے گر شمع سے پروانہ جدا ہو
۱۳
کعبہ کو کوئی چھوڑ کے جاتا ہے سوے دیر
ہون قتل تو ہو جاے مرا خاتمہ بالخیر
دوزخ مین جلے ۔۔۔۔۔۔۔۔۔ کہ جنت کی کرے سیر
منصف ہو عزیز اپنے کہان اور کہان غیر
کون اور مرا خلق مین بھائی سے سوا ہے
یا حضرت شپیر ہین یا شیر خدا ہے
۱۴
اے شمر شجاع ازلی ہے مرا آقا
لختِ دلِ زہرا و علی ہے مرا آقا
۔۔۔۔۔۔۔۔۔۔۔۔ ولی ابن ولی ہے مرا آقا
شمعِ حرم لم یزدلی ہے مرا آقا
مُنھ قبلۂ ایمان سے بھی موڑا ہے کسی نے
آقا کو بُرے وقت مین چھوڑا ہے کسی نے
۱۵
فرزند محمد ہے مرا مالک و مختار
فرمائین تو دریا مین ابھی ڈال دون رہوار
کہدین تو ابھی کود پڑون آگ مین یکبار
گر حکم وغا دین تو کرون لاکھون سے ۔۔۔۔
رستم ہون تو اونکا ہون جو صفدر ہون تو اونکا
بندہ ہون تو اونکا جو برادر ہون تو اونکا
۱۶
عباس سا دل سو زمین پاؤنگا کہان ہاے
یون مجھسے چھٹا ہاے مرا مرتبہ وان ہاے
بیدست ہوا حیدر صفدر کا نشان ہاے
سوتا ہے ترائی مین مرا شیر چران ہاے
اس زیست سے آجاے اجل کاش ہماری
عباس کے پہلو مین گڑے لاش ہماری
۱۷
یہ کہہ کے تڑپتے تھے ادھر سید ابرار
اور وان دُہل بجاتے تھے ستمگار
تھا شور کہ دریا یہ ہوا قتل علمدار
فرزند یداللہ کے بازوے ہوے بیکار
اب وہ نہین جس سے ہمین اندیشۂ جان تھا
بس فوج حسینی مین یہی ایک جوان تھا
۱۸
اوس سرو سے تہی رونق گلزار شجاعت
چہرے سے عیان ہوتے تھے آثار شجاعت
دکھلا گیا وہ شیر جو تھے کار شجاعت
اب سرد ہوئی گرمی بازار شجاعت
سب یون تو بہادر ہین  پہ وہ طور نہین ہے
ایسا تو اولوالعزم کوئی اور نہین ہے
۱۹
اب دیر ہے کیا گھیر کے شپیر کو مارو
ہان ابن یداللہ کا سرتن سے اوتارو
جو بھاگے ہین عباس سے اونکو بھی پکارو
بیکس پہ چڑھائی کا یہی وقت ہے یارو
عباس کو مارا انھین بے سر نہین کرتے
سب کھینچکے تیغین یہ مہم سر نہین کرتے
۲۰
فرزند محمدؐ کا گلا کاٹنے جاؤ
شمع لحدِ شیر الٰہی کو بُجھاؤ
ہان قبر مین خاتون قیامت کو رولاؤ
روکے گا کوئی تمکو یہ خاطر مین نہ لاؤ
بے یارومددگار شہنشاہ اُمم ہین
ہمشکل پیمبر نے پکارا بھی ہم ہین
۲۱
بہتر نہین یہ لاف و گذاف ہے سپہ شام
کٹ جاؤگے جس وقت چلے گی مری صمصام
پوتا ہون علی کا علی اکبر ہے مرا نام
تنہا نہین مخدومۂ عالم کا گل اندام
اکبر سا ابھی صاحب ششیر ہے باقی
اک شیر ہوا قتل تو اک شیر ہے باقی
۲۲
گھبرا کے لگے دیکھنے مُنھ بیٹے کا شپیر
فرمایا کہ کہنے دو جو کچھ کہتے ہین بے پیر
بہتر ہے مناسب ہے مرے قتل کی تدبیر
رکھ دیگا حسین اپنا گلا خود تہہ شمشیر
اک بھائی مرے ایک جئے سخت الم ہے
عباس کے ماتم مین کسے جان کا غم ہے
۲۳
مظلوم کے فرزند ہو غصہ مین نہ آؤ
بابا کے لیئے آنکھون سے آنسو نہ بہاؤ
یہ مشک و علم لیکے تم اب خیمہ مین جاؤ
گھر لٹنے نہ دو چادر زینب کو بچاؤ
تیغون سے نہ بابا کے بچانے کو اب آنا
آنا تو مری لاش اُٹھانے کو اب آنا
۲۴
اکبر تمھین دنیا مین رکھے خالق اکبر
تم ہوگے تو بچ جائے گا لٹنے سے مرا گھر
زینب نہین خیمے سے نکلنے کی کھلے سر
غربت مین ہمین غسل و کفن ہوگا میسر
جب شیر سے آؤگے تو ہٹ جائین گے اعدا
گھوڑے نہ نہ مری لاش پہ دوڑائین گے اعدا
۲۵
تھرا گئے سنکر یہ سخن اکبر ذی جاہ
کی عرض یہ بندے سے نہ فرمائے یا شاہ
مین آپ پہ دیکھون ستم لشکر گمراہ
اوس دن کو زمانے مین نہ رکھے مجھے اللہ
حضرت کو قسم دیتا ہون محبوب خدا کی
اب مجکو رضا دیجیے میدان وغا کی
۲۶
کس طرح غلام آپکو یان چھوڑ کے گھر جائے
بچپن سے جو قدمون سے نہ چھوٹا وہ کدھر جائے
کٹوا کے گلا باپ زمانے سے گذر جاے
اٹھارہ برس تک جسے پالا وہ نہ مر جائے
بے سردیٔ ممکن ہے کہ قدمون سے جدا ہون
غیر آپ پہ قربان ہون اور مین نہ فدا ہون
۲۷
رخصت کا جو اکبر نے سخن مُنھ سے نکالا
صدمہ سے ہوا شہ کا کلیجہ تہہ و بالا
فق ہوگئے گویا کہ لگا قل پہ بھالا
ہاتھون سے کمر چھوڑ دی اور دل کو سنبھالا
حالت ہوئی تغییر شہنشاہ زمن کی
کی آہ اک ایسی کہ زمین ہل گئی رن کی
۲۸
فرمایا تڑپ کر کہ یہ کیا کہتے ہو پیارے
کیا تم بھی نہین رہنے کےک اب پاس ہمارے
جنسے مجھے قوت تھی وہ دنیا سے سدھارے
بتلاؤ یہ مظلوم جیئے کس کے سہارے
فرزند جوان باپ کی قوت کا سبب ہے
پیری کا عصا ہاتھ سے چھوٹا تو غضب ہے
۲۹
تصویر یداللہ کو ان ہاتھون سے کھویا
جاگا ہوا راتون کا اب آرام سے سویا
وہ قتل ہوا کیا کہ ہمین مر گئے گویا
جی  بھر کے ابھی بھائی کو اپنے نہین رویا
اب جاتی ہے تصویر پیمبر مری گھر سے
بھائی سے جدا ہوکے پچھڑتا ہون پسر سے
۳۰
امت پہ فدا کر چکا شیر کے پسر کو
گھیرے ہے اجل بانوے بے پر کے پسر کو
اب بھائی کو روؤن کہ برابر کے پسر کو
سب چھوڑے چلے جاتے ہین حیدر کے پسر کو
مقتل مین مرے قتل کی باری نہین آتی
سب مرتے ہین اور موت ہماری نہین آتی
۳۱
حضرت کا سخن سُنکے دل اکبر کا بھر آیا
خونناب جگر نرگسی آنکھون سے بہایا
آداب سے سر پاے مبارک پہ جھکایا
کی عرض کہ حق سر پر رکھی آپ کا سایا
خیمے کی طرف فوج ستم جاتی ہے بابا
رونے کی سکینہ کے صدا آتی ہے بابا
۳۲
ایسا نہو خیمے مین دھنسے لشکر ناری
ناموس کی عزت کو رکھے ایزد باری
عمو کی تو داخل ہوئی جنت مین سواری
اب تابہ کجا لاش پہ یہ گریہ و زاری
ایسے نہین بچھڑے ہین کہ پھر آن ملینگے
محشر کے سوا اب نہ چچا جان ملینگے
۳۳
سنتا ہون کہ خیمے مین غش آیا ہے پھوپھی کو
اب چل کے وہین رویئے عباس علی کو
دکھلائے خدا داغ نہ وارث کا کسی کو
عباس کا پرسا ابھی دینا ہے چچی کو
عمو ہی کا دم غش مین بھی بھرتی ہے سکینہ
اب دیکھ کے جیتی ہے کہ مرتی ہے سکینہ
۳۴
آگے ہوئے اکبر علم و مشک اوٹھا کر
اور پکڑے کمر پیچھے چلے سبط پیمبر
مڑمڑ کے سوے لاش یہ بلاتے تھے سرور
اللہ کو سونپا ترے لاشے کو برادر
ہم چاک گریبان کیے جاتے ہین بھائی
اکبر ہمین خیمے مین لیئے جاتے ہین بھائی
۳۵
تنہا مین تمھین چھوڑ کے خیمے مین نجاتا
شرمندہ ہون بھاوج کو مُنھ اپنا نہ دکھاتا
خنجر سے گلا مین بھی یہین اپنا کٹاتا
روتی ہے سکینہ مجھے کچھ بن نہین آتا
کم حشر کے دن سے یہ تلاطم نہین بھائی
خیمے مین علم جاتا ہے اور تم نہین بھائی
۳۶
بتلاؤ سکینہ تمھین پوچھے تو کہون کیا
سمجھاؤن مین کس بی  بی کو دون کسکو دلاسا
خیمے مین جو ہے چاند سا فرزند تمھارا
کیا اُس سے کہون جب کہے کیا ہوگئے بابا
تم نہر سے کوثر کے کنارے گئے عباس
مین کہہ نہین سکنے کا کہ مارے گئے عباس
۳۷
ناگاہ صدا حیدر صفدر کی یہ آئی
مین پاس ہون بیٹا نہین تنہا ترا بھائی
مخدومۂ عالم نے یہ آواز سنائی
موجود ہے یہان احمد مختار کی جائی
سایہ تن بیدست پہ چادر کا کیئے ہون
مین لاشۂ عباس کو گودی مین لیئے ہون
۳۸
تم جاؤ کہ زینب نہ کھلے سر نکل آئے
مارا گیا بھائی صف ماتم کو بچھائے
عباس کے فرزند کو چھاتی سے لگائے
بیوہ ہوئی بھاوج اوسے رنڈسالہ پہنائے
اس سن مین وہ لوٹی گئی غم کھاتی ہون مین بھی
پرسا اوسے دینے کے لیے آتی ہون مین بھی
۳۹
مادر کی صدا سنکے چلے خیمے کو سرور
یہان جمع تھے ڈیوڑھی پہ حرم کھولے ہوے سر
غل پڑ گیا لو مشک و علم لاتے ہین اکبر
زینب نے کہا کیا نہین عباس دلاور
فضہ نے کہا ہان وہ خوش اطوار نہین ہے
سردار تو آتا ہے علمدار نہین ہے
۴۰
زینب نے کہا دیکھو تو ہے بھائی کا کیا حال
وہ بولے کہ ہے خاک بسر فاطمہ کا لال
صدمہ سے کم خم ہے اور آنکھون پہ ہے رومال
چلاتے ہین افسوس علمدار خوش اقبال
گرتے ہین تو اوٹھا نہین جاتا شہہ دین سے
اکبر جو اُٹھاتے ہین تو اٹھتے ہین زمین سے
۴۱
فضہ سے یہ سننا تھا کہ پس پڑ گیا ماتم
سر پیٹتی خیمہ مین گئین زینب پر غم
عباس علمدار کی زوجہ مین نہ تھا دم
سب بیبیان حلقے مین لیے تھین اوسے باہم
وہ کہتی تھی وارث مرا کام آیا ہے لوگو
مین سمجھی رنڈاپے کا پیام آیا ہے لوگو
۴۲
روتے ہوے اتنے مین امام امم آئے
پیچھے علی اکبر لیے مشک و علم آئے
زینب سے کہا لو بہن اسباب غم آئے
لشکر کی جو رونق تھی اوسے کھوکے ہم آئے
پہونچا لب کوثر تو علمدار ہمارا
دنیا مین نہین کوئی بھی غمخوار ہمارا
۴۳
گاڑا جو علم صحن مین غم چھا گیا سب پر
سب بیبیون نے زیر علم کھول دیئے سر
دامان علم خون علمدار سے تھا تر
اک شور پڑا ہاے علمدار دلاور
سر پیٹ کے ہاتھون سے بلکتی تھی سکینہ
نیزون سے چھدی مشک کو تکتی تھی سکینہ
۴۴
صدمہ تھا عجب بیبیون کی جان حزین پر
چھائی تھی اوداسی علم سرور دین پر
جب خون پھریرے سے ٹپکتا تھا زمین پر
گڑتا تھا فلک غم کا شہ عرش نشین پر
پھاڑا تھا گریبان جو شہنشاہ امم نے
ماتم کے لیے ہاتھ نکالا تھا علم نے
۴۵
ہلتا تھا ہوا سے کبھی دامن کبھی پرچم
عباس کی بو اس سے چلی آتی تھی پیہم
چلاتی تھی یون زوجۂ عباس بصد غم
ہے ہے مرے والی مرے مونس مرے ہمدم
صورت بھی سکینہ کو دکھاتے نہین صاحب
گھر مین علم آیا ہے تم آتے نہین صاحب
۴۶
کیا خوش تھے کہ ہاتھ آئی علمداریٔ سرور
کہتے تھے یہ آنکھون سے پھریرے کو لگا کر
صاحب مرے آقا پہ تصدق ہے مرا سر
بھائی نے مجھے آج کیا ثانی جعفر
ہے ہے شہہ والا کی کمر توڑ گئے تم
جنت مین سدھارے یہ علم چھوڑ گئے تم
۴۷
گھبرا گیا غل سنکے یہ عباس کا دلبر
رخ زرد تھا دل کانپتا تھا سینے مین تھر تھر
گردن مین تو تھین ہنسلیان اور کانون مین گوہر
اوس بھیڑ مین بابا کو لگا ڈھونڈھنے آکر
کہتا تھا کدھر مجھ سے نہان ہین مرے بابا
امان کسے روتی ہو کہان ہین مرے بابا
۴۸
کہتی ہین پھوپھی کسکو کہ ہے ہے مرا بھائی
حضرت تو سلامت ہین ہوئی کس سے جدائی
بیکس جو کوئی لاش بھی جسکی نہین آئی
دریا پہ تو بابا نے بڑی دیر لگائی
بیتاب ہے دل سینے مین گھبراتے ہین امان
بابا کی خبر لینے کو ہم جاتے ہین امان
۴۹
تنہا پہ ہزارون کی چڑھائی نہوئی ہو
دریا پہ کہین اونسے لڑائی نہوئی ہو
برباد یداللہ کی کمائی نہوئی ہو
بابا کے سروتن مین جدائی نہوئی ہو
کیون لاکے علم صحن مین گاڑا ہے چچا نے
کیون اپنے گریبان کو پھاڑا ہے چچا نے
۵۰
مان بولی کہ تم کس لیے گھبراتے ہو واری
عباسؑ کی میدان سے اب آئیگی سواری
وہ کہتا تھا کیونکر نکرین گریہ وزاری
اب تن سے نکل جاتی کو ہے جان ہماری
تنہا کبھی گھر مین شہہ والا نہین آئے
یہ کیا کہ علم آیا ہے ب ابا نہین آئے
۵۱
کاندھے پہ جسے رکھ کر گئے تھے مرے بابا
امان یہ وہی ہے علم سید والا
بو آتی ہے بابا کی تڑپتا ہے کلیجا
بتلاؤ تو یہ مشک سکینہ کی نہین کیا
گراونپہ نہین تیر چلے فوج مدد سے
پھر سبز علم سرخ ہوا کسکے لہو سے
۵۲
یہ سنتے ہی سب بیبیون نے شور مچایا
زینب نے اوسے زیر علم لاکے بٹھایا
اور پھاڑ کے کرتے کا گریبان یہ سنایا
عریان کرو سر کو کہ اوٹھا باپ کا سایا
پیٹو کہ علمدار سفر کر گیا بیٹا
مان رانڈ ہوئی باپ ترا مر گیا بیٹا
۵۳
سر پیٹ کے ہاتھون سے وہ معصوم پکارا
فریاد ہے اعدا نے مرے باپ کو مارا
اب آس رکھین کسکی رہا کون ہمارا
جو پالنے والا تھا وہ دنیا سے سدھارا
اب بیکسی و غم کی گھٹا چھا گئی ہم پر
بچپن مین یتیمی کی بلا آگئی ہم پر
۵۴
بیجان مرے بابا ہوے وا حسرت و دردا
بن بھائی کے آقا ہوے واحسرت و درد۱
ہم مین سے پدر کیا ہوے واحسرت و دردا
ہم بیکس و تنہا ہوے واحسر و دردا
رونے کو نہوگا تن صد پاس پہ کوئی
چل کر ہمین قربان کرے لاش پہ کوئی
۵۵
عمو تو مرے باپ کا لاشا بھی نہ لائے
وہ چاند سی تصویر ہمین کون دکھائے
۔۔۔۔۔۔ کی ترائی کی کوئی راہ بتائے
لاشے پہ پدر کے یہ پسر رونے کو جائے
تربت مین ابھی تو نہ گڑے ہوئینگے بابا
جلتی ہوئی ریتی پہ پڑے ہوئینگے بابا
۵۶
رو روکے وہ معصوم تو کرتا تھا یہ تقریر
سر پیٹ کے چلاتی تھی یہ زینب دلگیر
ہے ہے کوئی باقی نہ رہا ہمدم شپیر
عباس علی کی بھی بھری خون سے تصویر
صدمہ نہین اوٹھنے کا علمدار کے غم کا
ہے ہے مرے بھائی پہ گرا کوہ الم کا
۵۷
سر پیٹ کے ہاتھون سے یہ کلثوم پکاری
لوگو گئی عباس کی جنت کو سواری
غش مین جو سکینہ نے سنی گریہ و زاری
چلائی کہ مین اپنے چچا جان کے واری
کیا کہتے ہین سب مجھسے یہ کیا کر گئے عباس
مین پیاسی کی پیاسی رہی اور مر گئے عباس
۵۸
ہے ہے نہ دیا نہر سے کفار نے پانی
زاری نہ سنی پیاسون کی منت بھی نہ مانی
برباد گئی ابن یداللہ کی جوانی
افسوس کہ عمو کی مرے قدر نجانی
کیا اونکا بگاڑا تھا عداوت تھی کہان کی
تصویر مٹاتا ہے کوئی ایسے جوان کی
۵۹
پانی ندینا ہوتا وہ جیتے تو پھر آتے
پر دست ستم میرے چچا پر نہ اُٹھاتے
راضی تھی مری پیاس پہ بھی رحم نہ کھاتے
سقاے سکینہ کو نہ تلوارین لگاتے
مانگون گی مین اس خون کی داد آگے نبی کے
کیا ہاتھ لگا کاٹے جو ہاتھ ابن علی کے
۶۰
ہے ہے مرے بابا کے علمدار کو مارا
بیدینیون نے پانی کے طلبگار کو مارا
ہم مرتبۂ جعفر طیار کو مارا
مارا اونھین کیا حیدر کرار کو مارا
مرنے سے پڑا اونکے بڑا دق یہ بھلون پر
واللہ چُھری چل گئی یپاسون کے گلون پر
۶۱
اب کون کہیگا کہ نہ رُداے مری جانی
لا مشک مجھے لادے کہ لے آؤن مین پانی
دیکھی نہین جاتی ہی تری تشنہ دہانی
شاید نہ عداوت کرین وہ ظلم کے بانی
پانی کے لیے جانکو عباسؑ نے کھویا
ہے ہے مرے عمو کو مری پیاس نے کھویا
۶۲
کرتی تھی جو یہ بین سکینہ جگر افگار
اک شور تھا ہے ہے پسر حیدر کرار
چلاتے تھے شہہ ہاے اخی ہاے علمدار
خاموش انیسؔ آگے نہین طاقت گفتار
جب کہہ تو یہی کہہ تجھے جس بات کی کد ہے
یا حضرت عباس علی وقت مدد ہے
۶۳
مطلع
جب مرحلہ عشق کو سر کر گئے عباسؑ
تلوارون مین سینے کو سپر کر گئے عباسؑ
سرنذر شہہ جن و بشر کر گئے عباسؑ
چلائے شہہ دین کہ سفر کر گئے عباسؑ
اب کوئی نہین مونس و ہمدم ہمارا
اے اہل حرم پیٹو یہ ماتم ہے ہمارا
۶۴
شپیر کے اس بین سے برپا ہوا کہرام
یون کہنے لگے بیبیون سے اکبر گلفام
اب صبر کرو سر پہ ہے صبر کا ہنگام
درپیش ہمین بھی ہے شہادت کا سر انجام
پرسا مرا دیکر شہہ ابرار کو رونا
اب ساتھ ہمین اور علمدار کو رونا
۶۵
یہ کہکے چلے جانب میدان علی اکبر
تھے باپ کی تنہائی پر گریان علی اکبر
چلائے شہہ دین کہ مین قربان علی اکبر
ہمراہ ترے تن سے چلی جان علی اکبر
مان باپ کے جینے کا مزا کھوتے  ہو بیٹا
بابا سے ضعیفی مین جدا ہوتے ہو بیٹا
۶۶
گھبرا کے یہ بانوے دل افگار پکاری
امان نہین جینے کی یہ کیا کرتے ہو واری
اکبر نے کہا جان نہین باپ سے پیاری
اب قطع کرین آپ محبت کو ہماری
روکوگی اگر ہمکو تو لٹجاؤگی امان
زہراؓ کے جگر بند سے چھٹ جاؤگی امان
۶۷
ہے سبط پیمبر پہ عجب صدمہ جانکاہ
خود لیکے چلو مجکو حضور شہہ ذیجاہ
منت سے کرو عرض کہ اے ابن یداللہ
بھیجو علی اکبر کو میان صف جنگاہ
یہان صبح سے خاتون جنان روتی ہے امان
اولاد اسی دن کے لیے ہوتی ہے امان
۶۸
بانو نے کہا مجکو نہ سمجھاؤ بلالون
کیونکر تری رخصت کا سخن منھ سے نکالون
کھوؤن اوسے اٹھارہ برس تک جسے پالون
مین دل کو سنبھالون کہ کلیجے کو سنبھالون
ٹھہرو کہ دم اوکھڑا ہوا سینے مین ٹھہر جائے
ایسی نکرو بات کہ مادر ابھی مر جائے
۶۹
ممکن ہے کوئی دولت اولاد کو کھوئے
مان جیتی رہی اور پسر قبر مین سوئے
اکبر نے کہا حشر بپا خیمے مین ہوئے
تم روؤنہ بیٹے کے لیے فاطمہ روئے
پھر دل مین جو ٹھانی ہے وہ کر جائینگے ہم بھی
خنجر سے گلا کاٹ کے مر جائینگے ہم بھی
۷۰
بابا کیطرف دیکھ کے شق ہوتا ہے سینہ
جینا مرا بہتر ہے کہ شپیر کا جینا
ہوتے مرے بن باپ کی کہلائے سکینہ
آجائے تباہی مین محمدؐ کا سفینہ
خاتون قیامت کا لٹے گھر مرے آگے
یہ زیست تو ہے موت سے بدتر مرے آگے
۷۱
روکا جو ہمین سید اکرم کو بھی روکو
زاری نکرو دیدۂ پُرنم کو بھی روکو
لخت دل مخدومہ عالم کو بھی روکو
بابا کو اگر روک سکو ہمکو بھی روکو
ہاتھونکو تو جوڑے ہین قدم پر بھی جھکین گے
بابا نہین رکنے کو توہم بھی نہ رکین گے
۷۲
کہلواؤ اگر تم کمر شاہ سے ہتیار
ہم ہاتھ سے امان ابھی رکھ دین یہ تلوار
ہوتا ہے جوانی مین کوئی زیست سے بیزار
پر دیکھیے بابا تو ہین سر دینے کو تیار
کیسی ہو ندامت وہ اگر جیے سے گذر جائین
جلدی ہمین اسکی ہے کہ پہلے ہمین مر جائین
۷۳
یہ کہہ کے جو رونے لگا وہ یوسف ثانی
افراط محبت سے لہو ہو گیا پانی
گھبرا کے کہا مان نے یہ کیا اے مرے جانی
اچھا وہی تم کیجیو جو دل مین ہے ٹھانی
کیون روتے ہو قربان گئی آپ کو روکو
مین تمکو نہ روکون گی چلو باپ کو روکو
۷۴
یہ سُنکے چلے اکبر مہر و طرف شاہ
روتی ہوئی بانو بھی چلی بیٹے کے ہمراہ
دونون کی طرف دیکھ کے شپیر نے کی آہ
بانو سے کہا بیٹے کو دی رخصت جنگاہ
وہ بولی کہ دنیا سے ہمین کھوتے ہین اکبر
اٹھارہ برس بعد جدا ہوتے ہین اکبر
۷۵
دل کو یہ تمنا تھی کہ اس لال کا ہو بیاہ
سو مجکو یہ آس کیے جاتے ہین یا شاہ
حضرت نے کہا خیر جو کچھ مرضی اللہ
در پیش ہمین بھی کوئی دم مین ہے یہی راہ
اس راہ م ین دولت بھی فدا گھر بھی فدا ہے
اکبر بھی تصدق ہے مرا سر بھی فدا ہے
۷۶
اس راہ مین ٹوٹے دُرد ندان پیمبر
مخدومۂ کونین کے پہلو پہ گرا در
مجروھ ہوا تیغ ستم سے سر حیدر
ٹکڑے ہوا سم جگر حضرت شپیر
خنجر کے تلے سر سے گذرنے کا مزا ہے
اس راہ مین ہم لوگون کے مرنے کا مزا ہے
۷۷
ہم راضی ہین جو مصلحت ایزد غفار
اکبر کا بھی مالک ہے ہمارا بھی ہے مختار
خوشنودیٔ معشوق کے عاشق ہین طلبگار
بیٹی ہمین پیارے ہین نہ فرزند نہ گھر بار
کیا اونکو کسی سے جو رضا جو ہے خدا مین
دل آل پیمبر کے صدا سوے خدا مین
۷۸
تصویر بنی بہر زیارت ہمین دی تھی
وہ صبر بھی دیگا کہ محبت ہمین دی تھی
اٹھارہ برس تک یہ امانت ہمین دی تھی
لیتا ہے وہی جس نے یہ دولت ہمین دی تھی
بندے ہین لقب عاجز بیکس ہے ہمارا
نہ زور تمہارا ہے نہ کچھ بس ہے ہمارا
۷۹
چاہے جسے جیتا رکھے چاہے جسے مارے
قابو مین نہین زندگی و مرگ ہمارے
جن جن کو ک یا یاد وہ دنیا سے سدھارے
اکبر ہین اب اور گلشن جنت کے نظارے
کیا عذر کرے حکم مین جو عاشق رب ہو
بعد انکے یقین ہے علی اصغر کی طلب ہو
۸۰
یہ کہکے کہا بیٹے کو پوشاک پہناؤ
شادی کی ہوس تھی انہین نوشاہ بناؤ
بانو نے کہا زینب بیکس ادھر آؤ
تم جلد قبا احمد مختار کی لاؤ
سر انکا طلب ہوتا ہے سرکار خدا مین
تسلیم کو جاتے ہین یہ دربار خدا مین
۸۱
سب بیبیون نے مل کے پہنائی اوسے پوشاک
دولھا سا بنا دلبر سبط شہہ لولاک
پاس آکے گریبان قبا شہہ نے کیا چاک
مانند کفن بن گئی پوشاک تن پاک
فرمایا کہ شادی کے نہ سامان ہے جاؤ
عباس کے ماتم مین ہو اس شانسے جاؤ
۸۲
ایک ایک کے مجرے کو جُھکے اکبر مظلوم
ناموس مین ہے ہے علی اکبر کی مچی دھوم
بسمل کی طرح لوٹتی تھی زینب مغموم
بانو کی تو آنکھون سے نہ کچھ ہوتا تھا معلوم
بھیّا ترے قربان یہ چلاتی تھین بہنین
ہر گام پہ بھائی سے لپٹ جاتی تھین بہنین
۸۳
مان کہتی تھی اللہ نگہبان سدھارو
ہے ہے مرے ناشاد پُرارمان سدھارو
چلاّتی تھی زینب کہ مری جان سدھارو
فرماتے تھے حضرت کہ مین قربان سدھارو
جب تیر لگین شکر خدا کیجیو بیٹا
ہر زخم پہ اُمت کی دعا کیجیو بیٹا
۸۴
خیمے سے برآمد ہوا شہزادۂ ذیجاہ
گھوڑے پہ چڑھا دشت بلا خیز کی لی راہ
بیٹے نے دم سرد بھرا باپ نے کی آہ
اک شور ہوا دن کو نمودار ہوا ماہ
ایسونکے لیئے غیر بھی روتے ہین جہان مین
اس حُسن کے احسان بھی ہوتے ہین جہان مین
۸۵
کیا نور کا جلوہ ہے زہے نور زہے شان
یہ حور بہشتی ہے فرشتہ ہے کہ انسان
رکھتا ہے شرف وادی ایمن پہ یہ میدان
اک ذرّہ ہے اس مہر کے آگے مہِ تابان
یہ حسن یہ ترکیب یہ اسلوب نہوگا
ایسا تو کبھی یوسف یعقوب نہوگا
۸۶
شمشاد گلستان محمد قد بالا
شُہرا اسی بالا کا ہوتا عالم بالا
قامت ہے وہ قامت کہ کہے دیکھنے والا
صانع نے اسے نور کے سانچے مین ہے ڈھالا
انسان نہین دیکھا کبھی اس جلوہ گری کا
ہے جسم فرشتے کا تو چہرہ ہے پری کا
۸۷
ہے سیر و چمن بندۂ رعنائی اکبر
شرماتے ہین گل دیکھ کے زیبائی اکبر
چشم گل نرگس ہے تماشائی اکبر
غنچون کو خجل کرتی ہے گویائی اکبر
آجاتی ہے بوعطر کی ہر بار بدن سے
ہنگام سخن جھڑتے ہین پھول انکے دہن سے
۸۸
پُرنور جبین آئینہ نور سے روشن
ہے مشعل خورشید چراغِ تہہِ دامن
ابرو کی کمانون سے چھپین گوشے مین دشمن
چار آئینہ کو تیر مژہ کرتے ہین جوشن
برّندہ ہے شمشیر نگہ تیغ دو سر سے
شیر آنکھ چُرا جاتے ہیں غصہ کی نظر سے
۸۹
رخسارۂ پُرنور ہین یا شمس و قمر ہین
یا مصحف ایمان کے ورق پیش نظر ہین
ہین یہ لب نازک کہ دو برگ گل تر ہین
براق یہ دندان ہین کہ خوش آب گر ہین
نسبت نہین غنچون کو نزاکت سے دہن کی
یوسف کو جھنکاتی ہے کونین چاہ ذقن کی
۹۰
ہیرے کی صراحی ہے کہ ہے گردن پر نور
یہ چاند سا سینہ ہے کہ ہے تختۂ بلور
یہ ساعد و بازو ہین کہ شاخ شجر طور
کھانے سے شکم خالی ہے اور صبر سے معمور
ہے ختم شجاعت پسر شاہ اُمم پر
سر رکھتی ہے ثابت قدمی نقش قدم پر
۹۱
اعدا مین یہ چرچا تھا کہ اکبر نے پکارا
پچھتاؤگے کہنا جو نہ مانوگے ہمارا
فرزند محمد ہے یداللہ کا پیارا
مارے گئے محبوب خدا گر اوسے مارا
دیتا ہے امان جسکو طلب کرتا ہے کوئی
مہمان بُلاکر یہ غضب کرتا ہے کوئی
۹۲
رُتبہ سے مرے باپ کے کیا تم نہین آگاہ
گمراہ ہے وہ شخص جسے اون سے نہین راہ
تاجِ سر کونین دو عالم کا شہنشاہ
حُلّے جسے ہر عید کو بھجواتا ہے اللہ
جو زینتِ آغوشِ رسولِ عربی ہے
تم پھر گئے ایسے سے یہ کیا بے ادبی ہے
۹۳
تم لوگ مسلمان ہو ذرا دل مین کرو غور
دنیا مین محمد کا نواسا ہے کوئی اور
بیکس پہ مسافر پہ یہ ظلم و ستم و جور
اس شہر مین مہمانی کا ہوتا ہے یہی طور
سید کو امان ظلم کے بانی نہین دیتے
بلواتے ہین جسکو اوسے پانی نہین دیتے
۹۴
اب بھی تمھین سمجھاتا ہون لو راہ پہ آؤ
بیدین ہے حاکم کے نوشتہ پہ نجاؤ
پچھتاؤگے لِلہ نہ سید کو ستاؤ
پیاسا ہے وہ چوکی لب دریا سے اوٹھاؤ
تم روز قیامت کو بہت دور نہ سمجھو
مختار کے فرزند کو مجبور نہ سمجھو
۹۵
چاہین تو ابھی خاک مین تم سبکو ملا دین
زندون کو تو مردہ کرین مردون کو جلا دین
چاہین جسے پانی ابھی کوثر کا پلا دین
گر آہ کرین عرش معلےٰ کو ہلا دین
جوہر ہین جو اونمین وہ زمانے پہ عیان ہین
تیغ اونپہ نہ کھینچو کہ وہ خود سیف زبان ہین
۹۶
آفاق مین ہوتے نہ اگر پنجتن پاک
فرماتا ہے خالق نہ زمین ہوتی نہ افلاک
کس شخص کے نانا کا لقب ہے شہہ لولاک
جب نور خدا اُٹھ گیا پھر کیا ہے بجز خاک
واللہ محمد کے جو پیارے ہین تو یہ ہین
بالاے زمین عرش کے تارے ہین تو یہ ہین
۹۷
سب خلق پہ احسان ہین شہ عرش نشین کے
ماحی ہین ہیی کفر کے بانی یہی دین کے
تلوار سے پر کاٹے ہین جبریل امین کے
چاہین تو اولٹ دین ابھی طبقون کو زمین کے
بچپن سے ہین اللہ کی سرکار کے مالک
کونین کے مختار ہین تلوار کے مالک
۹۸
وہ کون تھا شمشیر جسے عرش سے آئی
کفار کے لشکر پہ ظفر کس نے ہے پائی
سرکس سے ہوئی خیبر و خندق کی لڑائی
کس شخص نے ہے کفر کی بنیاد مٹائی
رائج ہوا دین کس شہِ ذیجاہ کے گھر سے
بت کس نے نکلوادیئے اللہ کے گھر سے
۹۹
اصنام پرستی کو زبون کر دیا کس نے
سرلات اور عزّا کا نگون کر دیا کس نے
اسلام کے رقبہ کو نگون کر دیا کس نے
شیر دن کا جگر خوف سے خون کر دیا کس نے
باطل کے سوا حق کا کہو نام کہان تھا
یہ دین یہ آئین یہ اسلام کہان تھا
۱۰۰
یہ فیض اسی گھر سے ہوا خلق مین جاری
لازم ہے عداوت تمھین یا شکر گذاری
نازل نہ کہین ہو غضبِ ایزد باری
چلتی ہے تو رُکتی نہین تلوار ہماری
ہم وہ ہین کہ تنہا ہی ہزارون سے لڑے ہین
یہ صبر کے جوہر ہین کہ خاموش کھڑے ہین
۱۰۱
سنکر یہ سخن کہنے لگے ظلم کے بانی
مشہور ہے تم لوگون کی اعجاز بیانی
بابا کے لیئے کھوتے ہو کیون اپنی جوانی
تم پی لو پہ ہم دینگے نہ شپیر کو پانی
پانی نہ تمھین دین تو بڑی بے ادبی ہو
آتا ہے ہمین رحم کہ ہمشکل نبی ہو
۱۰۲
اعدا سے یہ سُنکر وہ دلاور ہوا برہم
فرمایا کدھر دھیان ہے اے فرقۂ اظلم
بابا کو تو پانی نہ ملے اور پئین ہم
اکبر کی جوانی ہے نثار شہِ عالم
حضرت سے کبھی جان کو پیارا نکردون گا
جینے کے لیئے ننگ گوارا نکردون گا
۱۰۳
لو میان سے لیتا ہون مین تلوار خبردار
اب گرتی ہے یہ برق شرر یار خبردار
عرصہ نہین چلتا ہے مرا دار خبردار
آیا مین خبردار خبردار خبردار
اِن بازوؤن مین زور ہے خیبر شکنی کا
روکے مجھے دعویٰ ہے جسے تیغ زنی کا
۱۰۴
لشکر کی صفین کے نقیبون نے جمائین
دریاے بلا خیز کی موجین نظر آئین
اسطرح نہ سطرین کبھی صفحہ مین سمائین
تیغون کی چمک تھی کبھی بالا کبھی پائین
کثرت کے سبب سایہ کو جاگہہ نہ کہین تھی
لشکر کی صفین تھین کہ چین چین بجبین تھی
۱۰۵
یہ ناریون سے گرم ہوا قتل کا میدان
ملبوس بدن پھُنک گئے تیغین ہوئین عریان
گرمی سے نکالے تھے زبان خنجر بُرّان
اور صورت اخگر تھین سنانین شرر افشان
اُٹھتا تھا دھوان یا کہ سیہ رنگ علم تھے
پھل برچھیون کے آگ کے شعلون سے نہ کم تھے
۱۰۶
اطباق فلک گونجتے تھے فوج کے غل سے
تھرّاتا تھا دل رعد کا آواز دہل سے
خارون کو جو کاوش تھی یداللہ کے گل سے
برگشتہ تھے ہمشکل شہنشاہ رسل سے
ہر صف سے چلے تیر ستم تشنہ دہان پر
دو لاکھ جوان ٹوٹ پڑے ایک جوان پر
۱۰۷
بڑہ بڑہ کے ستمگارون نے بھالون کو سنبھالا
اور قبضون پہ ہاتھون کو سوارون نے بھی ڈالا
تلوار کو اکبر نے کمر سے جو نکالا
دہشت سے ہوا عالم بالا تہہ و بالا
غصہ مین جو ابن خلف شاہ نجف تھا
العظمۃ لِلہ کا غل چار طرف تھا
۱۰۸
لشکر مین درائے اعلی اکبر صف شیر
بجلی سی چلی شام کے بادل پہ جو شمشیر
بیسر ہوے سردار زبردست ہوے زیر
لاشون کے چپ و راس نظر آنے لگے ڈھیر
چیدہ جو بہادر تھی وہ بیدم ہوئی دم مین
دس بیس صفین بچھ گئین میدان ستم مین
۱۰۹
یون تیغ نے سر ناریون کے تن سے اُتارے
جس طرح اُڑین شعلۂ آتش سے شرارے
تلوار تھی پر برق کے انداز تھے سارے
اک ضرب سے مرتا تھا تو دس خوف کے مارے
قبضہ مین اوسی صاحب جوہر کے قضا تھی
آئی وہ ادھر کو تو اودھر جان ہوا تھی
۱۱۰
ایک ایک قدم سر پہ سر اور لاش پہ تھی لاش
ہر وار پہ گردون سے صدا آتی تھی شاباش
ٹھہرے نہ قدم اونکے جو تھے بر سر پرخاش
یون چھپتے تھے جس طرح چھپتے مہر سے خفاش
بجلی کی تڑپ فوج کو دکھلاتی تھی تلوار
مُند جاتی تھین آنکھین جو چمک جاتی تھی تلوار
۱۱۱
حلقے مین اگر ملکے کماندارون نے گھیرا
رخ وان سے جگر گوشۂ سرور نے پھیرا
فرمایا کہ ہان وار کوئی روکے تو میرا
مقتل مین ہوا ابر کی ڈھالون سے اندھیرا
مہلت نہ کسی کو ملی اُس برق اجل سے
ہر شاخ کمان قطع ہوئی تیغ کے پھل سے
۱۱۲
بجلی سا ہر اک صف سے نکل جاتا تھا گھوڑا
تھا سایۂ زلفِ علی اکبر اوسے کوڑا
سر کٹ کے گرا جسکا اوسے ٹاپ سے توڑا
ماتھے پہ لگے تیر پہ مُنھ اوسنے نہ موڑا
اورتا ہوا یون فوج کے انبوہ سے نکلا
معلوم ہوا کبک دری کوہ سے نکلا
۱۱۳
یہ صف ہوئی پامال تو اُس صف مین در آیا
طاؤس خیال اوس سے نہ سُرعت مین بر آیا
یہان سے جو گیا وہان تو اودھر سے ادھر آیا
نظرون سے چھپا گاہ تو گاہِ نظر آیا
اوڑنے مین مہک گُل کی تن صاف سے آئی
ہر غول مین غل تھا کہ پری قاف سے آئی
۱۱۴
کیا عزم تھا اللہ رے جری داہ ری ہمت
لڑنے مین نظر آئی جدھر نیزون کی کثرت
پہونچا وہین وہ شیر نیستان شجاعت
تلوار مین تھی برق جہان سوز کی خصلت
اعدا کو سنبھلنے کی بھی فرصت نہ ذرا دی
معلوم ہوا آگ نیستان مین لگا دی
۱۱۵
اوس صف سے کماندارون پہ آیا جو پلٹ کر
چلون کو جفا کیش لگے کھینچے ہٹ کر
صفدر نے کیا وار جو گھوڑے کو ڈپٹ کر
نیزون کی طرح تیر قلم بن گئے کٹ کر
کچھ ہو نہ سکا جنگ مین ناوک فگنون سے
قبضون سے کمانین تھین جدا ہاتھ تنون سے
۱۱۶
ہر صو صفت برقِ اجل جاتی تھی تلوار
گہہ سر پہ کبھی زیر بغل جاتی تھی تلوار
جل جاتا تھا جس غول پہ چل جاتی تھی تلوار
ہر صف کو قلم کرکے نکل جاتی تھی تلوار
دل فوج کا جلتے ہوے صحرا سے نہ کم تھا
میدان ستم آگ کے دریا سے نہ کم تھا
۱۱۷
اوس تیغ سے جو چار ہوا تھا وہ دوپارا
اور بچ گیا جو اوسکو ملی عمر دوبارا
غل تھا کہ سوا بھاگنے کے اب نہین چارا
صحرا مین چلو چھوڑ کے دریا کا کنارا
عالم کے ڈبو دینے کا سامان کیا ہے
آب دمِ شمشیر نے طغیان کیا ہے
۱۱۸
اکثر جو صف جنگ مین بڑھ بڑھ کے لڑے تھے
جانون کو چھپاے ہوے وہ دور کھڑے تھے
رُعب اون پہ یہ چھایا تھا بہادر جو بڑے تھے
زندہ تھے مگر خوف سے مردون مین پڑے تھے
بازارِ صلاحِ حربی رن کی زمین تھی
نیزہ کہین خنجر کہین تلوار کہین تھی
۱۱۹
دہشت سے سرنگون تھے علم لشکر بے پیر
تھا ہاتھ مین نیزونکے بھی رعشہ صفتِ پیر
مُنھ موڑ کے آری ہوئی شامی کی شمشیر
گوشون مین کہین نیزے تھے ترکش مین کہین تیر
تیغین کہین ہنگام زد و کشت نہان تھین
ڈھالین بھی سوارون کی پس پشت نہان تھین
۱۲۰
پہونچی جو چمک کر کسی ظالم کی سپر تک
بجلی سی سپر سے وہ گئی کاسۂ سر تک
اللہ ری صفائی نہوئی اوسکو خبر تک
یہ سر سے گئی سینے پہ سینے سے کمر تک
کاٹی کمر اس طرح سے دو کرکے زرہ کو
جس طرح کوئی کھولدے ناخن سے گرہ کو
۱۲۱
صف برچھیون والون کی لب نہر کھڑی تھی
چلتی تھی اِدھر تیغ اودھر آنکھ لڑی تھی
سر کھولے ہوئے ڈیورھی پہ ان غش مین پڑی تھی
فریاد کا تھا شور قیامت کی گھڑی تھی
یہ درد جگر تھا کہ نہ اوٹھ سکتے تھے شپیر
دل تھامے ہوئے رن کی طرف تکتے تھے شپیر
۱۲۲
چلاتی تھی زینب کہ مِرا لعل کدھر ہے
لوگو علی اکبر کی کسی کو بھی خبر ہے
دو روز کے فاقے سے ہے اور تشنہ جگر ہے
اعدا مین کہین گھر نہ گیا ہو مجھے ڈر ہے
بچے پہ مرے لشکر کین ٹوٹ پڑے گا
اس دھوپ مین کب تک وہ ہزارون سے لڑے گا
۱۲۳
نکلا ہے دمِ صبح سے دن ڈھل گیا ہے ہے
وقت اُسکے تو آرام کا بھی ٹل گیا ہے ہے
مظلوم پہ کیا وار کوئی چل گیا ہے ہے
اب کھینچی ہون آہ جگر جل گیا ہے ہے
بکھرائے ہوئے بال چلی جاؤنگی رن مین
مین اوسکی حوض تیر و سنان کھاؤنگی رن مین
۱۲۴
زینب کی صدا سُن کے اُٹھی بانوے ناشاد
چلائی ارے بیبیو کیسی ہے یہ فریاد
چلتے ہین مرے لال پہ کیا نیزۂ بیداد
گھر کس کا لُٹا کسکی کمائی ہوئی برباد
کیون خاکپہ زینب نے ردا پھینکی ہے سر سے
مین ساتھ چلونگی جو نکلتی ہین وہ گھر سے
۱۲۵
وہ غم سے جو مضطر ہین تو گھبرائی ہون مین بھی
اکبر کی وہ عاشق ہین تو شیدائی ہون مین بھی
وہ درد رسیدہ ہین تو دکھ پائی ہون مین بھی
فرزند تو اونکا ہے مگر دائی ہون مین بھی
جس چیز پہ ہٹ کی ہے وہی لیکے ٹلے ہین
چھاتی پہ مری سوے ہین گودی مین پلے ہین
۱۲۶
دیکھا یہ تلاطم تو پکارے شہ والا
بانو ابھی لڑتا ہے تِرا گیسوؤن والا
ہمنے بھی تو ہے اپنے کلیجے کو سنبھالا
آزردہ وہ ہوگا جو قدم گھر سے نکالا
میدان مین سوارون سے تو لڑ بھڑکے پھرے ہین
سنتا ہون کہ اب برچھیون والون مین گھِرے ہین
۱۲۷
اتنے مین بجا طبل پکارے ستم آرا
لو احمد مختار کے ہمشکل کو مارا
یہ سنتے ہی شہ کو نہ رہا ضبط کا یارا
سر پیٹ کے چلائی کہ ہے ہے مرا پیارا
دوڑی پہ نہ یمدان نہ ڈیڑا نظر آیا
دن تھا مگر آنکھون مین اندھیر نظر آیا
۱۲۸
سیماب سا سینے مین تڑپنے جو لگا دل
گرگر کے کئی بار اوٹھے صورت بسمل
تھک کر کبھی بیٹھے کبھی اوٹھے شہہ عادل
برچھی تو لگی لال کے خود ہوگئے گھائل
تھراتے ہوے زخمیون کی چال سے پہونچے
لاش علی اکبر پہ عجب حال سے پہونچے
۱۲۹
دو بیبیان خیمہ سے نکل آئین کھلے سر
بکھرے ہوے تھے بال نہ برقع تھا نہ چادر
چلاتی تھین سر پیٹ کے ہاتھون سے برابر
ہے ہے علی اکبر علی اکبر علی اکبرؑ
اک چاک گریبان تو اک خاک بسر تھی
شہہ کو خبر اونکی نہ اونھین شہہ کی خبر تھی
۱۳۰
اک کہتی تھی صدقے ترے اے گیسوون والے
اک کہتی تھی قربان مری گود کے پالے
جینے کو جوانی مین تمھین پڑ گئے لالے
ٹھہرو کہ یہ مان چھاتی سے برچھی کو نکالے
ہے ہے یہ قبا خون مین سب بھر گئی بیٹا
تم زخمی ہوے کیا کہ پھوپھی مر گئی بیٹا
۱۳۱
تھا تیری دولھن لانے کا اکبر مجھے ارمان
تقدیر نے بے آس کیا مجکو مری جان
واری تری اس چاند سی چھاتی کو مین قربان
سہرا بھی نہ باندھا کہ ہوے خون مین غلطان
لاشے پہ ترے اشکون سے منھ دھونے کو آئی
تم مجکو نروے مین تمھین رونے کو آئی
۱۳۳
تم مر گئے  مین مر گئی ساتھ تمہارے
ہے ہے مرے دلبر مرے جانی مرے پیارے
تم بھی نرہے عون محمدؐ بھی سدھارے
اب کون اوٹھائیگا جنازے کو ہمارے
آرام بہت کم مری قسمت مین لکھا تھا
پیری مین یہ ماتم مری قسمت مین لکھا تھا
۱۳۳
مل کر کف افسوس پکارے شہہ عالم
کیون گھر سے نکل آئین تم اے زینب پر غم
بانو نے کہا روکے یہ ایسا نہین ماتم
برچھی تو لگے لعل کے پردے مین ہین ہم
ملنے کو نہ ہمشکل پیمبر سے نکلتے
دم تن سے نکلتا تو نہ ہم گھر سے نکلتے
۱۳۴
ہے ہے مری ۔۔۔۔۔۔۔۔۔ رکھین صاحب اولاد
یہ جیتے تو ۔۔۔۔۔ کی مصیبت کو کرین یاد
لاشے سے پسر کے نہ جدا ۔۔۔۔۔ ہوتی ہے برباد
بیٹھونگی مین جس ۔۔۔۔۔ دل کرتا ہے فریاد
سنسان مکان انکا نظر آئے نہ مجکو
اب گھر مین کوئی پھیر کے لیجائے نہ مجکو
۱۳۵
زینب نے کہا مجکو خبر کچھ نہین ہے یاشاہ
کب نکلی ہون کون آیا ہے گھر سے مرے ہمراہ
پہلو مین یہ کس بی بی کا ہے  نالۂ جانکاہ
جیتے ہین کہ دنیا سے گئے اکبر ذیجاہ
سمجھاتے ہین کیا آپ سنائی نہین دیتا
لاشا مجھے اکبر کا دکھائی نہین دیتا
۱۳۶
بانو سے کہا شاہ نے آنسو نہ بہاؤ
 مر جائینگی اب خاک سے زینب کو اوٹھاؤ
لو میری عبا اوڑھ کے چہرے کو چھپاؤ
تمکو علی اکبر کی قسم خیمے مین جاؤ
لاتا ہون مین اس صاحب اقبال کا لاشا
رکھ سکتا جو یہان کوئی مرے لال کا لاشا
۱۳۷
وہ گھر مین گئین حکم شہہ جن و بشر سے
لیٹے شہہ دین گر کے ادھر لاش پسر سے
ہمشکل نبی کھینچ کے اک آہ جگر سے
جنت کو روانہ ہوے آغوش پدر سے
چھاتی سے لگا کر پسر ماہ جبین کو
اس درد سے روئے کہ غش آیا شہہ دین کو
۱۳۸
خاموش انیسؔ آگے نہ کہہ لاش کا جانا
پہونچاے گا کوثر پہ یہ رونا یہ رولانا
افسوس کہ فرصت نہین دیتا ہے زمانا
ہے ذات خدا قادر و قیوم و توانا
رکھ اوسپہ نظر تنگ نہو کثرت غم سے
مطلب ترے بر لائیگا وہ اپنے کرم سے

سلام
۱
مجرا اوسے جو کہتی تھی بابا چلے گئے
صحت ہو کیا کہ میرے مسیحا چلے گئے
۲
صفرا یہ روکے کہتی تھی کس بیکسی سے ہاے
پھر پھر کے دیکھتے مجھے بابا چلے گئے
۳
کہتی تھی روکے مادر قاسم کہ میرے لال
جی بھر کے بھی دولھن کو ندیکھکا چلے گئے
۴
کہتی تھی بانو جان چلی میری انکے سمت
اصغر کو لیکے جب شہ والا چلے گئے
۵
اکبر جو گم ہوئے تو یہ کہتے تھے شاہ دین
آزردہ ہوکے باپ سے بیٹا چلے گئے
۶
اصغر کو دیکھتی نہ سکینہ تو پوچھتی
امان تمھاری گود سے بھیا چلے گئے
۷
کہتی تھی بانو یاد جب آتے تھے شاہِ دین
لونڈی کو دُکھ مین چھوڑ کے آقا چلے گئے
۸
کہتی تھی بانو خواب مین اصغر کو دیکھ کر
مادر کو اپنی چھوڑ کے تنہا چلے گئے
۹
تم تو کسی کی گود مین اصغر نجاتے تھے
کیونکر اجل کی گود مین بیٹا چلے گئے
۱۰
مُنھ ڈھانپے بانو کہتی تھی رو روکے میرے لال
کیا آئے مان کی گود مین اور کیا چلے گئے
۱۱
ننگ قید مین جو ہوتی سکینہ تو کہتی تھی
اِس دُکھ مین چھوڑ کے مجھے بابا چلے گئے
۱۲
قسمت نے یاوری کی تو سُن لیجو اے انیس
اک روز کربلائے مُعلّےٰ چلے گئے

رباعی
دنیا دریا ہے اور ہوس طوفان ہے
مانند حباب ہستی انسان ہے
لنگر ہے جو دل تو ہر نفس باد مراد
سینہ کشی ہے ناخدا ایمان ہے

رباعی
کیا فیض علی کے قدم پاک سے ہے
روضہ کی زمین بلند افلاک سے ہے
بنتا ہے وہان در نجف قطرۂ آب
پانی کی بھی آبرو اُسی خاک سے ہے

