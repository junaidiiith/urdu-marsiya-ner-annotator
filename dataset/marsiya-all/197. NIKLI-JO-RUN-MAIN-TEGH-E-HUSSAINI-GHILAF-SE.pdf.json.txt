MarsiyaeMarsiya
www.emarsiya.com

جلد چہارم
مرثیہ میر انیس

1
نکلی جو رن میں تیغ حسینی غلاف سے
اڑنے لگے شرر دم خارا شگاف سے
بجلی بڑھی چمک کے جو دشت مصاف سے
صاف آئی الاماں کی صدا کوہ قاف سے
طبقے فلک کے صورت گہوارہ ہل گئے
دب کر پہاڑ خاک کے دامن سے مل گئے

2
لرزہ تھا تخت و فوق و جنوب و شمال میں
سکان غرب و شرق تھے بیم و زوال میں
مظطر تھے ششجہت کے مکیں ایک حال میں
غل تھا کہ گھر گئے غضب ذو الجلال میں
شہ کا غضب نمونۂ قہر الٓہ تھا
تلوار کیا علم تھی کہ عالم تباہ تھا

3
راحت میں جن و انس و ملک کی طفل پڑے
قلزم میں ڈر کے مردم آبی اچھل پڑے
کھا کھا کے جوش خاک سے چشمے اہل پڑے
بیر الالم سے غول جنوں کے نکل پڑے
الٹی زمیں سبھوں کے دلوں پر یہ ٹھن گئی
پریوں کے ہوش اڑ گئے جانوں پہ بن گئی

4
اٹھا جو الحفیظ کا روحانیوں میں شور
مردے دہل کے چونک پڑے سب سان گور
چلائے گرگ و شیر و غزالان و مار و مور
ہے بازوئے حسینؑ میں دست خدا کا زور
الٹے ہیں مثل شیہ خدا آستین کو
اے کردگار عرش بجالے زمین کو

5
جنگل میں تھی الم جو وہ تیغ شرر فشاں
تھرا کے آسمان میں چھپتا تھا آسماں
غار اژدروں سے چھٹ گئے شیروں سے نیستاں
برپا تھا بر و بحر میں اک شور الاماں
مانند موج مچھلیوں میں اضطراب تھا
زہرؑہ ہر ایک سنگ کا پانی میں آب تھا

6
تاریک تھا چکاروں کی آنکھوں میں سب جہاں
مظطر تھے شیر و گرگ نکالے ہوئے زباں
بن سے سیاہ گوش بھی بھاگے دبا کے کاں
غل تھا یہ دام و دو میں کہ کیونکر بچے گی جاں
تیغ علیؑ علم تھی جو دشت قتال میں
چیتوں نے منھ چھپائے تھی گینڈوں کی ڈھال میں

7
گھڑیال زیر آب تجے مضطر ادھر اُدھر
جاگہ پناہ کی کہیں ملتی نہ تھی مگر
تھی مچھلیوں کے چہروں پہ گرداب کی سپر
بری میان بحر تھے بحری میان بر
گھر چھٹگئے تھے جانوروں کے یہ رنگ تھے
خشکی میں تھے نہنگ تری میں پلنگ تھے

8
غل تھا کہ ضرب تیغ علیؑ سے خدا بچانے
یہ برق دیکھئے کسے پھونکے کسے جلائے
قہر خدا سے بچ کے کوئی کس طرف کو جائے
بچ جائے آج وہ جو دوبارہ حیات پائے
فولاد ہو کہ سنگ یہ منھ موڑتی نہیں
بے دو کیے کسی کو کبھی چھوڑتی نہیں

9
اعدا پہ جب کہ تیغ شہ لافتا چلی
بچتی ہوئی برش سے جلو میں قضا چلی
غل پڑ گیا کہ صر صر قہر خدا چلی
اک دم میں سر تنوں سے اُڑے یہ ہوا چلی
غل تھا غصب حسینؑ کا قہر آلہ ہے
باد فنا سے گلشن ہستی تباہ ہے

10
تھرا رہے تھے شیر زہے ہیبت حسینؑ
گیتی کو زلزلہ تھا نہ ہے شوکت حسینؑ
فاقوں میں کم ہوئی تھی نہ کچھ طاقت حسینؑ
اک قدرت خدا تھی خوشا قدرت حسینؑ
سوکھی ہوئی زباں پہ کسی کا گلا نہ تھا
سولہ پہر ہوئے تھے کہ پانی ملا نہ تھا

11
فاقوں سے رنگ زرد تو لب پیاس سے کبود
چہرے سے تھا جلال جہاں آفریں نمود
کرتا تھا نور حق جو آسماں صعود
تسبیح پڑھ رہے تھے ملک اور بشر درود
تھم جاتے تھے حسینؑ جو تلوار تول کر
حوریں بلائیں لیتی تھیں غرقوں کو کھول کر

12
وہ ماہ رخ پہ بالۂ گیسوے تاب دار
خوشبو پہ جس کی عنبر سارا بھی تھا نثار
تھا فاطمہؑ کا رشتۂ جاں اُن کا تار تار
قرباں ہر ایک تار پہ سو نافۂ تتار
گیسو نہ تھے رخ خلف بو تراب پر
تھی جدول سیہ ورق آفتاب پر

13
سرلوح مصحف رخ پر نور ہے جبیں
آئینہ کی طرح سے نہ جس میں شکن نہ چییں
مرآت نور حق قمر آسمان دیں
قطرے عرق رشک وہ گوہر ثمیں
چھڑکاؤ تھا گلاب کا اس سر زمین پر
گرتے تھے ٹوٹ ٹوٹ کے اختر زمین پر

14
وہ اوج ذوالفقار وہ جٹی بھووں کا بل
اک نخل قد دکھاتا تھا تیغوں کے تین پھل
ملتے تھے غیط سے جو وہ ابروے بے بدل
گویا پروں کو تولتا تھا ظائر اجل
پلکوں کے تیر سب کے کلیجوں کے پار تھے
کھینچتی تھی یاں کماں ادھر اعدا فگار تھے

15
آنکھیں وہ نرگسی کہ غزال آنکھ کو چرائے
هنگام غیظ شیر یہ چتون کہاں سے لائے
نیچے سے اس مژدہ کے وغا میں خدا بچائے
زہرہ ہے آب آب جگر کیوں نہ تھر تھرائے
سمجھو نہ دور آنکھ ملانے کی دیر ہے
پتلی ہے چشم میں کہ ترائی میں شیر ہے

16
ابرو ہیں نون حسن تو چشم حسیں ہے صاد
محراب کعبہ وہ ہے تو یہ قبلۂ مراد
گویہ جدا جدا ہیں یہ ہے عین اتحاد
دیکھے عدو جو کور نہ ہو چشم اعتقاد
لاریب نور چشم نبیؐ وعلےؑ یہ ہے
نصِّ جلی ہوا کہ خدا کا ولی یہ ہے

17
رخسار ہیں وہ گل جنھیں خوف خزاں نہیں
ٹکڑے ہیں لعل کے لب شیریں بیاں نہیں
ہے ماہی محیط فصاحت زباں نہیں
یہ فرط ناز کی ہے کہ گویا وہاں نہیں
باتوں میں بند ہیں فصحا کائنات کے
صدقے ہیں بات بات پہ کوزے نبات کے

18
سوکھے لبوں پہ لعل بدخشاں نثار ہیں
دانتوں کے نور پر درغلطاں نثار ہیں
تا بندگی پہ اختر تاباں نثار ہیں
یہ آب ہے کہ قطرۂ نیاں نثار ہیں
ایسے گھر نہیں کہیں بحر عمیق میں
گویا چمک رہے ہیں ستارے عقیق میں

19
وہ لعل لب وہ روے مطہر وہ ریش شاہ
ہیں ایک جا ہلال و شب قدر و نور ماه
کیا خوشنما ہے گرد قمر ہالۂ سیاہ
ہے صبح و شام ایک جگہ کیجئے نگاہ
ہےرتبۂ رخ شہ زیشاں کھلا ہوا
دیکھو دھرا ہے رحل پہ قرآں کھلا ہوا

20
مدح گلوے پاک کوئی کیا کرے بھلا
محبوب کبریا نے سدا جس پہ منھ ملا
حیرت ہے کیوں الٹ نہ گیا دشت کربلا
خنجر سے کٹ گئیں وہ رگیں اور وہ گلا
بخشا فروغ جس نے یہ ایماں کے طور کو
سر کاٹ کر بچھا دیا اس شمع نور کو

21
وه دوش پاک باد شہ آسماں وقار
ہے کل کی عاصیوں کی شفاعت کا جس پہ بار
بازو وہ ہیں کہ بازوے دیں جن سے استوار
ساعد سے زور دست ید اللہ آشکار
سب پر کھلی ہے عقدہ کشائی حضور کی
روشن ہے انگلیوں سے کہ ہیں شمع نور کی

22
ہر دم اُٹھا کے ہاتھ یہ فرماتے ہیں سخن
عالم میں خمسہ نجبا ہیں شہ زمن
کیوں جانتے ہو کون ہیں دنیا میں پنجتن
میں اور نبیؐ و فاطمهؑ و حیدؑر و حسنؑ
وہ رکن جب سے اٹھ گئے رنج و بلا میں ہوں
اب میں فقط مخمس آل سبا میں ہوں

23
اعضا میں کیوں نہ ہاتھ کا ہو مرتبہ بلند
دست کرم وہ ہے کہ خدا کو بھی ہے پسند
ہم پنجتن کی ذات سے سب خلق بہرہ مند
پانچ انگلیوں میں ہاتھ کے ہیں چار وہ جو بند
عقدے یہ انسے کہتے ہیں جو ذیشعور ہیں
چودہ بزرگ خلق میں خالق کے نور ہیں

24
ہم طور نور ذات خدا سینۂ حسینؑ
صاف آئینہ ہے اک دل بے کینۂ حسینؑ
اکرار حق ہے گوہر گنجینۂ حسینؑ
روح الا میں ہے خادم دیرینۂ حسینؑ
سینہ نہیں سفینۂ طوفان نوحؑ ہے
ایماں کی سجدہ گاہ ہے قرآں کی روح ہے

25
آئینہ حلب سے فزوں تر صفا میں ہے
یہ ضو نہ بدر میں ہے نہ شمس الضحی میں ہے
یاں دل میں ہے وہ ظو جو کلام خدا میں ہے
قرآں غلاف میں ہے کہ سینہ قبا میں ہے
کیا قہر ہے کسی نے نہ پاس ادب کیا
زانو اسی پہ شمر نے رکھا غضب کیا

26
سینے پہ وہ پیتے کے قطروں کی آب و تاب
غرق عرق تھا شرم کے مارے جہاں گلاب
ہے گو کہ تین روز کے فاقے سے وہ جناب
پر نور ہے شکم صفت قرض آفتاب
پھولوں کی بوے خوش سے ہیں کپڑے بسے ہوئے
امت کی مغفرت پہ کمر ہیں کسے ہوئے

27
بازو ہے تیر ظلم سے زخمی قمر ہے خم
طاقت جواب دیتی ہے مولا کو دمبدم
پر واہ رے ثبات کہ اٹھتے نہیں قدم
تیغ شہ نجف ہے اسی ہاتھ میں علم
آنکھیں ہیں شرح بحر شجاعت سے جوش پر
شملہ چھٹا ہوا ہے عمامے کا دوش پر

28
اللہ رے نبیؐ کی عبا و قبا کا نور
پردے میں جس کے جلوہ نما ہے خدا کا نور
زہرؑا حیدؑر و حسنؑ مجتبےٰ کا نور
ہے ششجہت میں خامس آل عبا کانور
حیراں لباس نور یہ سب حلہ پوش ہیں
ادریس میں حواس نہ موسیٰ میں جوش ہیں

29
بالائے دوش حضرت حمزہ کی ہے وہ ڈھال
زیبا ہے کہئے گر رخ فتح و ظفر کا خال
پھول اُس کے وہ کہ تیغ کا پھل جس سے پائمال
شب میں عیاں ہیں چار ستارے تو اک ہلال
اُس کو عروج کیوں نہ ملے قتل گاہ میں
پشت پناہ خلق ہے جس کی پناہ میں

30
وہ آہنی کلہ وہ زرہ جامۂ حضور
جس کی ہر اک کڑی سے نکلتا تھا چھن کے نور
حلقے وہ جن کو دیکھ کے شرمائے چشم حور
قندیل آہنی میں فروزاں ہے شمع طور
جوشن نہ تھا تن شہ گردوں وقار میں
تارے چمکتے تھے شب تاریک و تار میں

31
شانے پہ کس شکوہ سے ہے حلقہ کماں
ہے جس کے ڈر سے قوس قزح چرخ پر طپاں
پیغام موت کا ہے ہر اک تیر جانستاں
ہر دم صدا یہ ہے لب سو فار سے کہ ہاں
سرکش کہاں ہیں لشکر کج عقل و فہم کے
گوشوں میں چھپتے پھرتے ہیں کیوں سہم سہم کے

32
دستانہ ہے کہ قبضۂ سیف قضا ہے یہ
شمشیر ہے زباں دہن اژدہا ہے یہ
ہم دست آستین شہ لافتا ہے یہ
ثابت ہوا کہ پنجہ شیر خدا ہے یہ
دست خدا کے لال چری ہیں دلیر ہیں
اس ہاتھ سے جہاں کے زبردست زیر ہیں

33
نیزہ ہے رشک افعی گیسوئے دبستان
سینے کو جس کے ڈر سے چراتا ہے آسماں
کالی وہ ڈانڈ اور وہ چمکتی ہوئی ستاں
غل تھا کہ اژدہا ہے نکالے ہوئے زباں
لشکر جو دیو کا ہو تو دم میں ہلاک ہو
اس کی ہوا لگے تو بدن جل کے خاک ہو

34
اس شان سے ہیں رن میں اکیلے امام دیں
اور وان پرے جمائے ہیں میداں میں اہل کیں
خنجر کہیں ہیں تیر کہیں برچھیاں کہیں
اللہ ری کش مکش نظر آتی نہیں زمین
لشکر بڑھے ہیں شاہ پہ یوں شام در دم کے
آتی ہے جس طرح سے گھٹا جھوم جھوم کے

35
تیغوں کی اس گھٹا میں چمکتی ہیں بجلیاں
باجوں کے زور شور میں ہے رعد کی فغاں
چھائے ہوئے ہیں شہ پہ زرہ پوش سب جواں
لوہے کی ہے زمین تو ڈھالوں کا آسماں
چاروں طرف سے نرغۂ فوج کثیر ہے
ابر کرم یہ بارش باران تیر ہے

36
ٹھہری ہے صف جمائے ہوئے اس طرح سے فوج
طوفاں میں جوش کھا کے اٹھے جس طرح سے موج
ہر فرد کی کمر میں ہیں تلواریں زوج زوج
ڈھالوں کا دور دور ہے نیزوں کا اوج اوج
آفت جناب فاطمہؑ کے گھر پہ آتی ہے
ٹاپوں سے مرکبوں کی زمیں تھر تھراتی ہے

37
پر صف میں یہ برچھیاں بھی ہزاروں لچکتی ہیں
نوکیں وہ تیز ہیں کہ دلوں میں کھٹکتی ہیں
نیزے تلے ہوئے ہیں سنانیں چمکتی ہیں
ترکش کھلے ہوئے ہیں کمانیں کڑکتی ہیں 
سنگیں دلوں نے ہاتھوں میں پتھر اٹھائے ہیں
تیغوں کے ساتھ گزر گراں سر اٹھائے ہیں

38
ٹاپوں سے گونجتی ہے وہ سب وادی نیرد
گردوں میں مثل شیشۂ ساعت بھری ہے گرد
ہے چرخ چار میں پہ رخ آفتاب زرد
ڈر ہے گرے زمین پہ نہ بنائے لاجورد
گرمی بجوم فوج سے دو چند ہو گئی
خاک اس قدر اُڑی کہ ہوا بند ہو گئی

39
دستے وہ مفرد زنگ کے وہ فوج نہ دم و شام
دن دوپہر وہ دشت کی گرمی وہ اژدہام
تیغیں برہنہ ہو گئی تھیں چھوڑ کر نیام
مانند شمع جل رہی تھیں برچھیاں تمام
تلواریں منھ چھپائے تھیں سائے میں ڈھال کے
خنجر بھی رہ گئے تھے زبانیں نکال کے

40
لوں چل رہی تھی رن میں کہ اللہ کی پناہ
ڈھالوں کے رنگ ہو گئے تھے دھوپ میں سیاہ
برچھی کے پھل پہ ہوتا تھا شعلے کا اشتباہ
گلخن بنی ہوئی تھی ہر اک آہنی کلاہ
گویا کہ قوس میں تھا گذر آفتاب کا
عالم تھا ہر خدنگ پہ تیر شہاب کا

41
سر پر لگائے تھا پسر سعد چتر زر
تھے دو غلام مروحہ جنباں اِدھر اُدھر
تنہا تھا دھوپ میں اسد اللہ کا پسر
نے سایۂ علم تھا نہ عباس نامور
لگتی تھی کچھ بدن کو ہوا آہ سرد سے
گیسو اٹے ہوئے تھے بیاباں کی گرد سے

42
جنگل سے آرہی تھی یہ آواز بار بار
کیا آج تجھ پہ بن گئی اے میرے گلغدار
تو دھوپ میں کھڑا ہے مرا دل ہے بے قرار
سایہ تو کر لے رخ پہ عبا کا یہ ماں نثار
عالم سیاہ ہے میری چشم پر آب میں
سونلا گیا ہے چاند مرا آفتاب میں

43
مادر سے روکے کہتے ہیں سلطان کربلا
کافی ہے آج سر پہ مرے سایۂ خدا
منصب ہوں آپ فرق پہ سایہ کرون میں کیا
سوتے ہیں آفتاب میں سب میرے مہ لقا
پڑتی ہے خاک اڑ کے تن پاش پاش پر
اماں ردا نہیں علؑے اکبر کی لاش پر

44
کرتے ہیں ماں کی روح سے حضرت تو یہ کلام
ہر سمت سے بڑھی چلی آتی ہے فوج شام
کہتے ہیں مسکرا کے امام فلک مقام
کس سے لڑیں گے کیوں ہے یہ کوشش یہ اژدھام
فاقوں سے حال غیر ہے محتاج آب ہوں
میں آپ ہی مسافر پادر رکاب ہوں

45
اللہ کیا ہجوم ہے کیا شور گیر و دار
اک جسم زار اور یہ نیزے کئی ہزار
اک سینہ اور یہ ناوک بیداد بیشمار
میرے لئے تو پیاس ہے خود تیغ آبدار
ان برچھیوں سے کس کو زمیں پر گرائیں گے
سو خنجر اک گلے پہ کیونکر پھرائیں گے

46
لشکریہ ہے کہ قہر کا دریا ہے موجزن
میں اک ضعیف و تشنۂ و مظلوم و بیوطن
اکبرؑ نہ ہیں جلو میں نہ لخت دل حسنؑ
وا حسرتا کہ مر گئے عباسؑ صف شکن
دیکھیں پسر پہ نرغہ فوج کشیر کو
لاؤں کہاں سے آج جناب امیر کو

47
آئی قریب سے یہ صدائے شہ نجف
ہم تجھ سا پسر دیا مجھے حق نے زہے شرف
مصروف ہے ثنا میں تری قدسیوں کی صف
 لاکھوں ہیں گو ادھر پہ خدا ہے تری طرف
دیں ہے بلند کفر کی بنیاد پست ہے
ہر طرح تیری فتح ہے ان کی شکست سے

48
پیاسا جو مین روز رہا تو کنار جو
دین نبیؐ کی رہ گئی دنیا میں آبرو
مقبول کرد گار ہے نور خدا ہے تو
ناجی ہیں تیرے دوست تو ناری ترے عدو
جائیں گے یہ کہاں جو ہیں تجھ سے پھرے ہوے
ہیں سب کے سب خدا کے غضب میں گھرے ہوئے

49
ایوبؑ تیرے صبر کے ہیں آج مدح خواں
لب پر خلیل کے ہے ترے حکم کا بیاں
یعقوبؑ و نوحؑ آدمؑ و یحییٰؑ ہیں ایک زباں
ہے کل کا فخر دلبر پیغمبرؑ زمان
عیسٰیؑ پکارتے ہیں کہ حق کا ظہور ہے
موسٰیؑ کا ہے یہ قول کہ خالق کا نور ہے

50
عباسؑ جب سے قتل ہوا ہے فرات پر
حاضر ہے کربلا میں اسی وقت سے پدر
نانا ہیں بیحواس حسنؑ ہیں برہنہ سر
ماں بیقرار پھرتی ہے تھامے ہوئے جگر
تجھ پر نثار ہونے کی کس کو ہوس نہیں
تقدیر سے کسی کا مری جان بس نہیں

51
کی عرض شاہ دیں نے پدر سے بانکسار
مولا میں اس عنایت و اشفاق کے نثار
یہ پرورش یہ غور زبے عزو افتختار
کیا سرفراز ہو گیا اس دم یہ خاکسار
بیٹے یہ چاہیئے یوں ہی اشفاق باپ کے
جان آگئی غلام میں آنے سے آپ کے

52
بندہ تو قابل اس کے نہیں یا شاہ زماں
جو ہوں مقربان خدا میرے مدح خواں
کیا میرا سبر اور مری ہمّت کا کیا بیاں
اک بندۂ حقیر و گنہگار و ناتواں
لب پر جو وہ بزرگ مرا ذکر لائے ہیں
یہ سب شرف حضور کے صدقے میں پائے ہیں

53
اب کچھ نہیں ہر اس اگر لاکھ ہوں ستم
ہاں ایک ہے تباہی زینبؑ کا مجکو غم
جب ذبح ہو حسینؑ تہ خنجر دو دم
اس کی ردا بچائے گا کون اے شہ امم
سب گھر لٹے مگر وہ اسیر بلا نہ ہو
میں بے کفن رہوں پہ بہن بے ردا نہ ہو

54
فرما کے یہ فرس سے اشارہ کیا کہ ہاں
کوندا مثال برق کمیت سبک عناں
وہ غیظ وہ رجز وه جلال و شکوہ و شاں
تھی دم بدم وہ سیف زبانی کہ الاماں
دونوں زبانیں تیغ کی بھی شعلۂ ریز تھیں
ہیتیں رجز کی تیغ دودم سے بھی تیز تھیں

55
نعرہ یہ تھا کہ دلبر مشکل کشا ہوں میں
جوبر کشائے تیغ شہ لافتا ہوں میں
شمس الضحیٰ علےؑ ہیں تو بدر الدجیٰ ہوں میں
قرآں گواہ ہے کہ زبان خدا ہوں میں
کس آیۃ کریم میں ذکر علےؑ نہیں
قرآں میں کیا خفی ہے کہ ہم پر جلی نہیں

56
ہمتو ہیں اس کلام میں اور ہم ہیں وہ کلام
جس طرح لام میں ہے الف اور الف میں لام
لاریب فیہ گر ہے وہ ہادی تو ہم امام
امت کو فرض عین ہے دونوں کا احترام
جو منحرف ہوا وہ مطیع خدا نہیں
قرآن و اہلبیت ازل سے جدا نہیں

57
کچھ یاد ہے وصیت محبوب ذو الجلال
فرما گئے تھے خلق سے کیا وقت انتقال
بھولی کلام حق کہ بھی اے قوم بدخصال
ہم اہلبیت ہیں سو ہمارا کیا یہ حال
کیوں منھ پھرا لیا ہے حدیث و کتاب سے
محشر میں کیا کہو گے رسالت مآب سے

58
تم یہ نہ جانیو کہ مجھے کچھ ہے خوف جاں
لازم ہے یہ سخن کہ میں ہوں ہادی جہاں
قبضے میں ہے حسینؑ کے تیغ شرر فشاں
دشمن کو جس کی ضرب سے ملتی نہیں اماں
لاکھوں سے منھ پھرے نہ کبھی وہ دلیر ہوں
میں بیشۂ شجاعت وہمت کا شیر ہوں

59
بخشا ہے مجھ کو حق نے شہ لافتا کا زور
اس دست مرتعش میں ہے دست خدا کا زور
ہے انگلیوں کے بند میں خیبر کشا کا زور
پانی ہے میرے زور کے آگے ہوا کا زور
الٹوں فلک کو یوں جو ہو قصد انقلاب کا
جس طرح ٹوٹ جاتا ہے ساغر حباب کا

60
آگے بڑھوں جو تیر کو چلے میں جوڑ کے
بھاگیں خطا شعار کمانوں کے چھوڑ کے
بیکار کر دوں شیر کا پنجہ مروڑ کے
پٹکوں زمین پر در خیبر کو توڑ کے
الٹوں طبق زمین کے یوں جھک کے زین سے
جس طرح جھاڑ دیتے ہیں گرد آستین سے

61
اعلےؑ ہے عرش سے بھی مری ہمت بلند
بجلی ابھی گرے جو بڑھوں چھیڑ کر سمند
رستم ہے ذوالفقار کی دہشت سے درد مند
کھلتا نہیں ہے دیو سے نیزے کا میرے بند
یہ جس شفی کے سینے سے گزرا وہ فوت ہے
اس کی سنان تیز سر انگشت موت ہے

62
دنیا ہو اک طرف تو لڑائی کو سر کروں
آئے غضب خدا کا اُدھر رخ جدھر کروں
لے جبرئیلؑ کا رقضا و قدر کروں
انگلی کے اک اشارے میں شق القمر کروں
طاقت اگر دکھاؤں رسالت مآب کی
رکھدوں زمیں پہ چیر کے ڈھال آفتاب کی

63
یہ تیغ سر پہ گر کے ٹھرتی ہے زین پر
جب ہاتھ اٹھایا برق گری ہے زمین پر
جبر میں کیا گذر گئی روح الامین پر
کاٹے ہیں کسی کی تیغ دو پیکر نے تین پر
جس وقت ضرب شیر خدا یاد آتی ہے
ماہی سمیت گاؤز میں تھر تھراتی ہے

64
میں شیر ہوں چھ لاکھ اگر ہو تو کیا ہو تم
اٹھا جو میرا ہاتھ تو دم میں فنا ہو تم
واللہ میرے سامنے بے دست و پا ہو تم
پر کیا کروں کہ امت خیر الورا ہو تم
لو واسطہ رسولؐ خدا کا پناه دو
اب بھی کسی طرف مجھے جانے کی راہ دو

65
یہ کہ کے چپ ہوے جو امام فلک سریر
اس فوج قاہرہ سے اٹھا شور دار و گیر
کھولے ہوئے نشانوں کو آگے بڑھے شریر
فرزند فاطمہؑ پہ چلے دس ہزار تیر
دہشت سے عافیت نے منھ اپنا چھپا لیا
کالی گھٹا نے ڈھالوں کی جنگل کو چھا لیا

66
وہ شور کوس حرب کا وہ بوق کا غریو
شرمندہ برچھیوں کی چمک سے سنان گیو
تیر و راز صورت خنجر زبان ریو
وہ صورتیں کہ دیکھ کے ڈر جائے جن کو دیو
سب فوج یوں بڑھی تھی وغا کو امام سے
آندھی سیاہ آتی ہے جس دھوم دھام سے

67
برسے ادھر سے نیر تو کوندی ادھر سے برق
وہ برق چھپتی پھرتی تھی خود جس کے ڈر سے برق
چمکی وہ یوں کہ گر گئی سب کی نظر سے برق
روکیں کسے رکی ہے کسی کی سپر سے برق
جل تھل بھرے لہو کے نہ دیر اک گھڑی لگی
کیا ابر تیغ تھا کہ سروں کی جھڑی لگی

68
مجز نما تھی شاہ کی شمشیر آبدار
دکھلائی ماہ صیف میں برسات کی بہار
یاں برق واں ہوا تو ادھر ا بر رود بار
بہتا کہیں لہو کی کہیں خوں کا آبشار
یوں سر برس گئے یہ جوانی تھی باڑھ میں
پڑتا ہے ڈونگڑا کبھی جیسے اساڑھ میں

69
بہتے تھے خوں میں چار طرف سر کٹے ہوئے
بڑھتے تھے جو بہت وہ کھڑے تھے ہٹے ہوئے
جو گھاٹ پر تھے زور تھے ان کے گھٹے ہوئے
تھے جابجا سے ڈھالوں کے بادل پھٹے ہوئے
لڑنے میں اوج تیغ کا دو چند ہو گیا
نکلی کمان تیروں کا منہ بند ہو گیا

70
بازو ہر اک کمان کا کمزور ہو گیا
تیروں کے مینھ برسنے سے آک شور ہو گیا
ڈھالوں کا ابر خوں میں شرابور ہو گیا
جو تھا کنار نہر لب گور ہو گیا
مشق ثناوری بھی قیامت بڑھی ہوئی
اتری وہ تیغ خون کی ندی چڑھی ہوئی

71
کیا کیا چمک دکھاتی تھی سر کاٹ کاٹ کے
تنتی تھی کیا تنوں سے زمیں پاٹ پاٹ کے
پانی وہ خود پئے ہوئے تھی گھاٹ گھاٹ کے
دم اور بڑھ گیا تھا لہو چاٹ چاٹ کے
کیا جانیئے ملا تھا مزا کیا زبان کو
کھا جاتی تھی ہما کی طرح استخوان کو

72
ہر ہاتھ میں اڑا کے کلائی نکل گئی
کوندی گری زمیں میں سمائی نکل گئی
کاٹی زرہ دکھا کے صفائی نکل گئی
مچھلی تھی اک کے دام میں آئی نکل گئی
چار آئینے کے پار تھی اس آب و تاب سے
جس طرح برق گر کے نکل جائے آب سے

73
کٹ کٹ کے ذوالفقار سے گرتے تھے خاک پر
پونچوں سے ہاتھ شانوں سے بازو تنوں سے سر
قبضے سے تیغ برسے زرہ ہاتھ سے سپر
برچھی سے پھل کماں سے زرہ زین سے تبر
ترکش کہیں پڑے تھے نشان زری کہیں
پیکاں کہیں تھے شست کہیں تھی سری کہیں

74
مقتل میں بوش فوج عمر کے اڑا دیے
ٹکڑے ہر ایک کے تن و سر کے اڑا دیے
پرزے ستمگروں کے جگر کے اڑا دیے
پر کالے ایک دم میں سپر کے اڑا  دیے
جب ڈھال پر چمک کے در آتی تھی خود میں
سرکٹ کے آن پڑتا تھا سرکش کی گود میں

75
وقت عغا عصا تھی کبھی اژدھا کبھی
تلوار بن گئی وہ کبھی اور قضا کبھی
بجلی کبھی تھی ابر کبھی اور ہوا کبھی
بنتی تھی نفی کفر کے خاطر بلا کبھی
پھرتے تھے جب حسینؑ پیادوں کو رول کر
کھا لیتی تھی سروں کو وہیں کھول کھول کر

76
اللہ کے غضب کی نشانی دکھا گئی
دریائے قہر حق کی روانی دکھا گئی
جل جل گئے وہ شعلہ فشانی دکھا گئی
کٹ کٹ گئے وہ سیف زبانی دکھا گئی
لب صورت شگاف قلم بند کر دیے
فقروں کے ذوالفقار نے دم بند کر دیے

77
پونچی سم فرس پہ جو بالائے سر گری
چمکی ادھر زمیں سے نکل کر ادھر گری
ناری جلے ادھر وہ جدھر کوند کر گری
جس صف سے لگ چلی یہ وہ صف خاک پر گری
دکھلا کے اوج جاتی تھی یوں ہر سوار پر
جنگل میں باز گرتا ہے جیسے شکار پر

78
دم میں گئی فلک پر اور آئی ہزار بار
معراج دست شاہ میں پائی ہزار بار
دکھلا گئی صفوں کو صفائی ہزار بار
گرمی پہ تھی کہ خوں میں نہائی ہزار بار
جب تک چلی وہ زرد سپاه عدو رہی
اس دن کے معرکے میں وہی سر خرو رہی

79
غل تھا خط سیاہ نہ سمجھو یہ ناگ ہے
جو دشمن علےؑ ہیں اسے ان سے لاگ ہے
جلتا ہے دشت چار طرف بھاگ بھاگ ہے
جانین بچاؤ تیغ کے پانی میں آگ ہے
پھونکے نہ یہ دم اس سے ہمارے نکلتے ہیں
اژدر کی طرح منہ سے شرارے نکلتے ہیں

80
ہل چل وہ ان صفوں کی وہ گھوڑے کی جست و خیز
تھا ترک تا زمین کہیں صرصر سے تند و تیز
صدقے گندھی ایال پہ گیسوے مشک بیز
گرداوری میں ابر تو بجلی دم ستیز
ذرّے قدم کے فیض سے سارے چمک گئے
جب پتلیاں اٹھیں تو ستارے چمک گئے

81
جرأت میں رشک شیر تو ہیکل میں پیل تن
پوئی کے وقت کبک دری جست میں ہرن
بجلی کسی جگہ تو کہیں ابر قطرہ زن
بن بن کے آنے جانے میں طاؤس کا چلن
سیماب تھا زمیں پہ فلک پر سحاب تھا
دریا پہ موج تھا تو ہوا پرعقاب تھا

82
آنکھیں وہ جن کو دیکھ کے حیران ہے عزال
گردن وہ جس کی شرم سے ہے سرنگوں ہلال
آہو کی حبست شیر کی چتون پری گی چال
دل اس کے دست و پاے خھائی سے پائمال
ہر لال پا کا حسن یہ تھا اس جلوس میں
آئینہ جس طرح سے ہو دست عروسی میں

83
کیوں اعتقاد میں حکما کے نہ آئے فرق
اشراقی اس سے بحر تفکر میں سب ہیں غرق
راکب گر اس کو غرب سے دوڑاے سوئے شرق
اور آسماں سے ساتھ ہی چمکے نکل کے برق
بجلی کی واں چمک نہ فلک پر تمام ہو
یاں کب سے غرب میں فرس تیز گام ہو

84
دیکھی نہیں کسی نے یہ نرمی شتاب میں
ہے جس کے زین صاف پہ مخمل بھی خواب میں
سرعت کا اس کی وصف لکھیں گر کتاب میں
سطریں رہیں با صورت موج اضطراب میں
اس کی ثنا اگر کوئی لائے زبان پر
ساکن جو حرف ہو وہ نہ آئے زبان پر

85
رو میں سوار ہا تھ سے نیمچی اگر گرائے
اور یہ فرس جنوب سے سوئے شمال جائے
وہ تازیانہ یاں نہ زمیں تک پہونچنے پائے
اس حد سے ایک دم میں یہ حد دیکھکر پھرائے
تنگی سے آسماں کی خفا یہ سمند ہے
کیونکر اڑے پری ہے کہ شیشے میں بند ہے

86
کل کی طرح اشارے میں سو بار پھیر لو
بجلی ہے جس طرف دم پیکار پھیر لو
کاوے میں شکل گنبدو دار پھیر لو
نقطے کے گرد صورت پرکار پھپرلو
دوڑے بردے آب تو پتلی بھی تر نہ ہو
آنکھوں میں یوں پھرے کہ مژہ کو خبر نہو

87
طاؤس سا جدھر گیا دُم کو جنور کئے
دم میں پرے سپاہ کے زیر و زبر کیے
کچلے کبھی بدن کبھی پامال سر کئے
کشتوں کو روند روند کے سم خون میں تر کیے
میداں میں تھا کسی کو نہ پارا ستیز کا
عالم ہر ایک فعل میں تھا تیغ تیز کا

88
زیبا ہے گر کہیں شعرا باد پا اسے
آہستہ گر چلے تو نہ پائے ہوا اسے
طائر جہاں کے جانتے ہیں سب ہما اُوسے
مہمیز و تازیانہ کی حاجت ہے کیا اُسے
فتراک گر ہوا سے کبھی اک ذری اڑی
یوں اڑ گیا کہ سب نے یہ جانا پری اڑی

89
مصروف جنگ تیغ سے تھے سرورؑ حجاز
چمکا کے اسپ واں سے بڑھا ایک نیزہ باز
نامرد نے کیا جو ہیں دست ستم دراز
نیزہ اٹھا کے کہنے لگے شاہ سرفراز
ہاں اے اجل گرفتہ کمر استوار کر
نیزے کا ہے غرور تو آ کوئی وار کر

90
کس طنطنے سے شاہ پہ آیا وہ ناپسند
کل کی طرح سے پھرنے لگا ہر طرف سمند
نیزے سے اس کے آپ کو پہونچی نہ کچھ گزند
مشکل کشا کے لال نے کھولے تمام بند
تھا گو کہ نیزہ بازی پہ ظالم تلا ہوا
یاں تھا سب اس کے عزم کا عقدہ کھلا ہوا


91
نیزے کی اس لعیں سے لڑائی جو آپڑی
دونوں طرف سے جنگ میں کوشش ہوئی بری
انیوں سے اڑ رہے تھے شرارے گھڑی گھڑی
تھی چوب سے تو چوب سناں سے سناں لڑی
اک معرکہ تھا بیچ میں دشت قتال کے
وہ مار گٹھ گئے تھے زبانیں نکال کے

92
پیہم ہو میں تکاں پہ نکا میں جو یک دگر
ظالم کبھی ادھر تھا تو حضرت کبھی ادھر
کس نوک جھوک سے ہیں نیزے کو پھیر کر
فرزند شیر حق نے دکھایا عجب ہنر
ظالم پہ آسماں سے بلا ناگہاں گری
دو تین نیزے اڑ کے زمین پر سناں گری

93
تھرا گیا بدن نہ رہی طاقت فرار
گھوڑے کی باگ پھیر کے بھاگا وہ نابکار
بچ کر نکل چلا تھا کہ چمکا کے راہوار
نیزے کا اک کمر پہ کیا شاہ دیں نے وار
موزی تھا وہ لعیں پہ انی فتنہ کوب تھی
سر میں سنان بھی پشت کے مہروں میں چوب تھی

94
قربان زور بازو سلطان ارجمند
زیں سے اٹھا کے اس کو سنان پر کیا بلند
پہونچا سفر میں وار جہاں سے وہ خود پسند
ٹپکا زمیں پہ جب تو ہوا چور بند بند
اپنے ہنر پہ ناز تھا اس نیزہ باز کو
دکھلا دیا جہاں کے نشیب و فراز کو

95
کام اس خطا شعار کا جب ہو گیا اخیر
نکلا پرے سے اک قدر انداز بے نظیر
بد کیش و کج نہاد و خطا پیشہ و شریر
پلے سے توڑ جاتا تھا جو شن کو جس کا تیر
کیا کوئی اس کے آگے بھلا سر اٹھا سکے
رستم بھی جس کماں کی نہ سیسر اٹھا سکے

96
قبضے میں تیغ لے کے پکارے شہ زماں
ہاں ناوک افگنی مجھے دکھلا تو اے جواں
ہاں نکلی منھ سے یاں کی کھینچی اس طرف کماں
کھینچنا کماں کا تھا کہ چلا تیر بے اماں
حلقہ ادھر کمان کا خم ہو کے رہ گیا
یاں تیغ شہ سے تیر قلم ہو کے رہ گیا 

97
خالی اسی روش سے ہوا ترکش شریر
تودے لگائے کاٹ کے حضرت نے سدے تیر
چاہا تھا کش مکش میں کہ ہو جائے گوشہ گیر
چلاک شہ کہ جاگ نہ او سرکشوں کے پیر
پیچھے سٹے نہ پاؤں مزا ہے یہ جنگ کا
تو کبھی تو توڑ دیکھ لے میرے خدنگ کا

98
یاں دوش سے کماں کو اتارا جناب نے
قبضے میں ماہ نو کو کیا آفتاب نے
بیٹے کے ہاتھ چوم لئے بو تراب نے
تاکا خطا کو تیر نگہ سے صواب نے
ترکش بھی اژدہا سا دہن کھولنے لگا
نکلا عقاب تیر تو پر تولنے لگا

99
چلے میں رکھ کے تیر بڑھے قبلہ امم
ایک ہاتھ راست کر کے کیا دوسرے کو خم
کچھ کہ کے گوش شہ میں چلا تیر تیز دم
آواز دی کماں نے رہے شاہ با کرم
چلّہ است شاہ زمن سے نکل گیا
واں تیر دل کو توڑ کے سن سے نکل گیا

100
گرز  وسنان تیغ و تبر کانپنے لگے
نیزے مثال شاخ شجر کانپنے لگے
ڈر سے کماں کشوں کے جگر کانپنے لگے
جو ترکشوں میں تیر تھے پر کانپنے لگئے
پیچھے بٹے کھڑے تھے جو ظالم بڑھے ہوئے
گوشوں سے خود اتر گئے چلے چڑھنے ہوئے

101
اللہ ری زد گذرتا تھا ہنگام دار و گیر
سو دل سے مثل رشتہ تسبیح ایک تیر
کرتے تھے واہ واہ صفوں میں جوان و پیر
بازو کو چومتے تھے رسولؐ فلک سریر
روح علیؑ یہ کہتی تھی پاس آن آن کے
صدقے ہر ایک تیر کے قرباں کمان کے 

102
شہ کے غضب سے چاہتی تھی ہر کماں اماں
مضطر زمیں تھی ما نگتا تھا آسماں اماں
دیتے نہ تھے کسی کو امام زماں اماں
ہر صف میں تھا یہ شور کہ مولا اماں اماں
جب شاہ حملہ کرتے تھے شیر خدا کی طرح
دانتوں میں خس پکڑتے تھے سب کہربا کی طرح

103
کہتا تھا ہاتھ جوڑ کے یوں کوئی پر غرور
اس وقت رحم اپنے غلاموں پہ ہے ضرور
موقوف کو جلال کو اے کبریا کے نور
صدقہ علیؑ کی روح کا اب بخشے قصور
آنکھیں ہم اپنی دور سے قدموں پہ ملتے ہیں
تلوار روکیے کہ بس اب دم نکلتے ہیں

104
اے نور چشم احمدؐ مختار رحم کر!
اے یادگار حیدر کرّار رحم کر!
اے امت نبی کے مدد گار رحم کر!
اے بحر غیط حضرت قہار رحم کر!
اے نوحؑ عصر ہم سے نہ تو انتقام لے
امت کی ڈوبتی ہوئی کشتی کو تھام لے

105
اے افتخار حضرت آدمؑ پناہ دے
اے زیب بخش عرش معظم پناہ دے
اے فخر نوح و عیسیؑ مریمؑ پناہ دے
اے باعث پناہ دو عالم پناہ دے
مولا تجھے قسم ہے رسولؐ کبیر کی
ٹپکا نہ ذوالفقار جناب امیر کی

106
اس غیظ میں سنا جو بزرگوں کا شہ نے نام
صدمہ ہوا یہ دل کو کہ رونے لگے امام
گردن پھرا کے پاس سے دیکھا سوئے خیام
تھاما جگر کو ہاتھوں سے اور چھوڑ دی لگام
آنکھوں کو بند کر کے فرس ہانپنے لگا
روکی جو ذوالفقار بدن کانپنے لگا

107
لڑنے میں تھا نہ آپ کو کچھ پیاس کا خیال
رکھدی جو تیغ ہا تھ سے جی ہو گیا نڈھال
آئی صدائے حضرت محبوب ذوالجلال
تو صابروں کا فخر ہے اے فاطمہؑ کے لال
سمجھا تھا میں کہ اب مری امت تمام ہے
یہ صبر اختیار پہ تیرا ہی کام ہے

108
صبر و رضا و علم کا رتبہ دکھا دیا
دم میں ہزار طرح کا جلوہ دکھا دیا
نانا کا خلق زور پدر کا ریکھا دیا
خالق کے رحم و مہر کا نقشہ دکھا دیا
باطل شقاوت و حسد و کینہ ہو گیا
ویسی جلا ہوئی کہ حق آئینہ ہو گیا

109
شپیرؑ واہ کیوں نہ ہو کس کا پسر ہے تو
حقا کہ آسمان شرف کا قمر ہے تو
کھولا ہے جس کو حق نے وہ رحمت کا در ہے تو
میں اصل جس شجر کی ہوں اس کا ثمر ہے تو
امت کے ظلم سہتے ہو نانا سے چھوٹ کر
کیا ان کو پھل ملے گا مرا باغ لوٹ کر

110
کیسی ہوا جہان کی بے اعتدال ہے
سرسبز سب ہیں باغ مرا پائمال ہے
سایے سے جس نہال کے طوبیٰ نہال ہے
مرجھا گیا ہے دھوپ سے اس کا یہ حال ہے
میں جن کی فکر میں کبھی سویا نہ چین سے
پانی انہیں عزیز ہے میرے حسینؑ سے

111
فاقوں میں جن کے واسطے باندھا شکم پہ سنگ
اور ان دشمنوں نے لال کا میرے گیا یہ رنگ
کیونکر نہ ہو یہ غنچہ دہن زیست سے بہ تنگ
اک فاقہ کش نحیف سے یہ صف کشی یہ جنگ
بچپن سے میں نثار ہوں اس نور عین کے
میرا گلا بھی ساتھ کٹے گا حسین کے

112
رو کر کہا حسینؑ نے یا سیّد عرب!
لڑتا کبھی نہ ان سے یہ مظلوم و تشنہ لب
فریاد ہے کہ مجھ کو ستایا ہے بے سبب
للہ لینے چلیے مجھے ساتھ اپنے اب
دشمن ہوا ہے سارا زمانا غلام کا
امت میں اب نہیں ہے ٹھکانا غلام کا

113
جس دن سے آپ اٹھ گئے پایا نہ میں نے چین
سب گھر تباہ ہو گیا یا شاہ مشرقین
پیری میں چھٹ گیا علے اکبرؑ سا نور عین
کب تک جہاں میں ٹھوکریں کھایا کرے حسینؑ
پھیلا کے پاؤں خاک پہ سونا نصیب ہو
راحت ملے جو قبر کا کونا نصیب ہو

114
یہ کہتے تھے کہ فوج ستم گر پھر آ گئی
خیر النسا کے چاند پہ بدلی سی چھا گئی
بھائی جو گھر گیا تو بہن بلبلا گئی
فریاد فاطمہؑ کی فلک تک صدا گئی
یاں گھر نبیؐ کی آل کا بے نور ہو گیا
زخموں سے واں تن شہ دین چور ہو گیا

115
یاں اک تن ضعیف ادھر لاکھ نابکار
نیغوں کے زخم نیزوں کے پھل برچھیوں کے وار
سینہ شکستہ پسلیاں مجروح سرفگار
کیا درد کا حساب جراحت کا کیا شمار
یوں تو دل و جگر کے بھی جانکاہ زخم تھے
تن پر ہزار دُنُہ صد و پنجاه زخم تھے

116
حربے ہزار ہا کسے روکے کسے بچائے
بے یارو آشنا کسے ڈھونڈھے کسے بلائے
دکھ میں سپر ہو کون حمایت کو کون آئے
کیا وقت ہے نبی کے نواسے پہ ہائے ہائے
جھکتے ہیں زیں پہ منھ سے لھو ڈال ڈال
گھوڑے سے غش میں کون آتارے سنبھال کے

117
گھوڑے سے گاہ غش میں ادھر گہ ادھر جھکے
تیغیں چلمن جدھر کوشہ بحر و بر جھکے
سیدھے کبھی ہوئے کبھی پکڑے جگر جھکے
تهامی کبھی ایال کبھی زبن پر جھکے
صدمہ جو تھا بہن کے نکلنے کا شاہ کو
گردن پھرا کے دیکھتے تھے خیمہ گاہ کو

118
ہنگام عصر تھا کہ شہ نیک خوگرے
زخموں سے اڑ کے قطرۂ خوں چار سو گرے
کیا سنبھلے جس کے زخموں سے سیروں لہو گرے
سجدے کا اشتیاق جو تھا قبلہ رو گرے
آنکھیں تھیں بند جلوہ حق تھا نگاہ میں
گرتے ہی محو ہو گئے یاد الّہ میں

119
اعدا میں غل ہوا کہ ہماری ظفر ہوئی
گھوڑے سے لو حسینؑ گرے جنگ سر ہوئی
زینبؑ ردا کو پھینک کے عریان سر ہوئی
چلائی یوں سکینہؑ کہ میں بے پدر ہوئی
ہے ہے کوئی نہیں شہ والا کی لاش پر
اماں بس اب چلو مرے بابا کی لاش پر

120
مسند پہ شہ کے لوٹتی تھی کوئی سوگوار
ہے ہے کا شور تھا کہ قیامت تھی آشکار
چلاتی تھی کوئی مرے سید ترے نثار
ڈیوڑھی پہ آکے گر پڑے سجاد دل فگار
غل تھا فلک نے دفتر دنیا الٹ دیا
فضہ نے خیمہ گاہ کا پردا الٹ دیا

121
دیکھا یہ ذوالجناح کا سیدانیوں نے حال
خالی ہے زین اور ہے ماتھا لہو سے لال
گردن پہ اس طرح سے ہے بکھری ہوئی ایال
جس طرح کھولتی ہے زن سوگوار بال
روتا ہے یوں وہ غم میں شہ نامدار کے
جیسے پسر کو روتی ہے مان ڈاڑھیں مار کے

122
دنیا نظر میں بیبیوں کے ہو گئی سیاہ
سمجھے یہ سب کہ قتل ہوا فاطمہؑ کا ماہ
عابد پکارے ہاے غضب گھر ہوا تباہ
چلائی بنت فاطمہؑ اے ذوالجناح شاه!
بتلا سوار دوش پیمبرؑ کو کیا کیا
ہے ہے مرے غریب برادر کو کیا کیا

123
زین سے ترے رسولؐ کا پیارا کہاں گیا
دو دن کی بھوک پیاس کا مارا کہاں گرا
وہ عرش کبریا کا ستارا کہاں گرا
آقا ترا امام ہمارا کہاں گرا
سایہ ہے کچھ کہ لاش ہے جلتی زمین پر
لختے ہے یہ کس کے خون کے ہیں تیری زین پر

124
سرخاک پر ٹیک کے پکارا وہ راہوار
سیدانیوا پچھڑ گیا مجھ سے مرا سوار
جلدی اتار لو یہ تبرک یہ ذوالفقار
کٹتا ہے واں گلوے شہنشاہ نامدار
زہرؑا قریب لاش پسر خاک اڑاتی ہے
خیمے میں جاؤ لوٹنے کو فوج آتی ہے

125
رادی رقم یہ کرتا ہے احوال رزم گاہ
دن ہو گا تین چار گھڑی وقت قتل شاہ
خنجر ادھر تو شمر نے رکھا گلے پہ آہ
آندھی اُٹھی کہ سارا جہاں ہو گیا سیاہ
زانو دھرا جو سینے پہ ایذا سوا ہوئی
غل تھا کہ لو قیامت کبرا بپا ہوئی

126
تھا غش میں قبلہ رو وہ دو عالم کا مقتدا
سجدہ بھی اس ولی کو نہ کرنے دیا ذرا
گردن یہ تیغ اور لبوں پر یہ تھی دعا
وا جعفرؑاہ! وا ابتا! وا محمداؐ
صدمے ہوئے رگوں پہ جو خنجر کی دھار کے
چپ ہو گئے نبیؐ و علےؑ کو پکار کے

127
اس حشر میں خیام کی جانب جو کی نظر
دیکھا وہ سانحہ کہ نہ دیکھے کوئی بشر
نکلی حرم سے ایک ضعیفہ برہنہ سر
چہرہ تو آفتاب سا اور کان میں گہر
چادر نہ اضطراب میں تھی جسم پاک پر
تھا اک سرا تو دوش پہ اور ایک خاک پر

128
چلاتی تھی ارے کوئی رستہ مجھے بتائے
کچھ سوجھتا نہیں یہ ضعیفہ کدھر کو جائے
اکبرؑ کہاں ہے ہاتھ میرا تھامنے کو آئے
بھائی سے چھوٹتی ہے بہن ہائے ہائے ہائے
مہماں کیا تھا باد شہ مشرقین کو
اے کربلا تجھی سے میں لونگی حسینؑ کو

129
اے نہر پیاس سے مرا بھائی ہے بیقرار
اے دشت گرد میں نہ بھرے شہ کا جسم زار
اے نینوا حسینؑ کے لاشے سے ہوشیار
اے خاک پاک حرمت مہمان نگابدار
اے طائرو نہ دھوپ ہو بھائی کی لاش پر
سایہ کرو پروں کا تن پاش پاش پر

130
طے کر چکی تھی نصف مسافت وہ سوگوار
آئی صدائے حضرت خاتون روز گار
بیٹی ملے گا اب نہ محمدؐ کا یاد گار
پھر جا خدا کے واسطے پھر جا ترے نثار
تن سے جدا سر پسر فاطمہؑ ہوا
اب آ کے کیا کرے گی یہاں خاتمہ ہو

131
گھبرا کے اُس نے جانب مقتل جو کی نظر
دیکھا اک آفتاب کو نیزے پہ جلوہ گر
لڑکی جو ساتھ تھی وہ پکاری یہ پیٹ کر
میں لٹ گئی پھوپھی مرے بابا کا ہے یہ سر
زلفیں لہو بھری ہوئی رخ پر لٹکتی ہیں
ہے ہے رگوں سے خون کی بوندیں ٹپکتی ہیں

132
خاموش اے انیسؔ جگر ہو گیا دو نیم
کام آئے گی یہ مدح بروز امید و بیم
عسرت کا غم نہ کھا کہ ہے آقا ترا کریم
اب جلد یاں سے روضۂ سرورؑ پہ ہو مقیم
حاصل حضوری شہ گردوں اساس ہو
ہے وہ غلام خاص جو آقا کے پاس ہو


سلام
نمود و بود کو عاقل حباب سمجھے ہیں
وہ جاگتے ہیں جو دنیا کو خواب سمجھے ہیں
نبیؐ کا عزو شرف بو تراب سمجھے ہیں
علیؑ کی قدر رسالت مآب سمجھے ہیں
کبھی برا نہیں جانا کسی کو اپنے سوا
ہر ایک ذرے کو ہم آفتاب سمجھے ہیں
کریم مجھکو عطا کر وہ فقر دنیا میں
کہ جس کو فخر رسالت مآب سمجھے ہیں
کہاں بہ مشک ختن اور کہاں حسینؑ کی زلف
یہ موشگاف خطا کو صواب سمجھے ہیں
بھگو کے کھاتے ہیں پانی میں نان خشک کو وہ
اس آبرو کو جو موتی کی آب سمجھے ہیں
