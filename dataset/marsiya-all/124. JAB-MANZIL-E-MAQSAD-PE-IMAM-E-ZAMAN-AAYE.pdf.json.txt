www.emarsiya.com
مرثیہ میر انیس
جلد سوم

جب منزلِ مقصد پہ امام زمن آئے
تھا شور کہ مرنے کو غریب الوطن آئے
جنگل میں عجب شان سے گل پیرہن آئے
مرجھائے ہوئے دھوپ میں نازک بدن آئے
پھولوں سے زمیں بس گئی میدان ستم کی
آنے لگی صحرا سے ہوا باغ ارم کی

زہرا کے گلوں سے جو بھرا دشت کا دامن
اجڑے ہوئے جنگل کی بھی آنکھیں ہوئیں روشن
انبارخس و خاک بنا غیرت گلشن
ہر نخل تھا رشک شجر وادی ایمن
عکس رخ شبیرؑ کی ضو دُور تلک تھی
دریا کی ہراک لہر اک بجلی کی چمک تھی

تھا فخر زمیں کو کہ خوشا بخت زہے جاہ
میں جس کی طلبگار تھی آیا وہ شہنشاہ
کہتے تھے یہ ذرے تجھے روشن رکھے اللہ
تو نے ہمیں چمکا دیا اے فاطمہؑ کے ماہ
نقش قدم پاک ہے سرتاج ہمارا
ہے چرخ چہارم پہ دماغ آج ہمارا

آیا نظر اس فخر سلیمان کا جو دیدار
مرغان ہوا سر پہ تصدیق ہوے اک بار
تسلیم کو خم ہو گئے سب دشت کے اشجار
جاروب ہوا لے گئی جنگل کے خس و خار
جھک کر بادب پائے شہ عرش نشیں پر
سبزے نے کیا فرش زمرد کا زمیں پر

اترا جو فرس سے وہ رہ حق کا فدائی
سر بزیِ بستان ارم دشت نے پائی
وہ نہر وہ اشجار وہ سبزہ وہ ترائی
جنگل بھی ہوا پر تھا کہ آج اپنی بن آئی
رشک آتا تھا خورشید کو ذرے کی چمک پر
صحرا کے پہاڑوں کی بھی چوٹٰی تھی فلک پر

آئی تھی یہ ہاتف کی ندا چرخ سے ہر بار
مدفن ترا ہوگا یہیں اے سید ابرار
چھٹ جائیں گے یاں تجھ سے ترے یاور و انصار
تیغوں سے کٹے گا چمن احمد مختار
دو دن تو یہیں پیاس کی تکلیف سہے گا
یہ ہے وہ زمیں جس پہ ترا خون بہے گا

تڑپیں گے یہیں تشنہ لبی ہے ترے اطفال
تیروں سے یہیں ہوئے گا سینہ ترا غربال
یاں ذبح کریں گے تجھے اے فاطمہ کے لال
گھوڑوں سے نہیں لاش تری ہوئے گی پامال
رتبہ ترا میدان شہادت میں بڑھے گا
سرتن سے اتر کر یہیں نیزے پر چڑھے گا

دریا کے کنارے سے ہوا سرد جو آئی
عباسؑ دلاور سے کہا شہؑ نے کہ بھائی
خیمے کے لیے کونسی جاگہ تمہیں بھائی
کی عرض بہادر نے کہ بہتر ہے ترائی
لہراتا ہے دل یاں کی فضا خوب ہو مولا!
شیروں کو ہوا نہر کی مرغوب ہے مولا!

اترے گی جو یاں فوج شہنشاہ حجازی
سیراب رہیں گے لب جو اشتر و تازی
پژمردہ بہت راہ کی گرمی سے ہیں غازی
عادی ہیں کئی وقت طہارت کے نمازی
منظور نظر طاعت اللہ ہے سب کو
دریا پہ اوترنے کی بڑی چاہ ہے سب کو

شہ نے کہا اچھا یہیں خیمہ کرو برپا
منظور نہیں اپنے ہوا خواہوں کی ایذا
ہم چشمۂ الطاف ہیں "ہم فیض کے دریا
مانع ہوں اگر اہل شقاوت تو کریں کیا
آرام ہمارا انہیں منظور نہیں ہے
خیمہ وہ اٹھا دیویں تو کچھ دور نہیں ہے

تم بھی یہ خبر سن چکے ہو حُر کی زبانی
سب کوفی و شامی میں مرے دشمن جانی
درپے ہیں کہ مٹ جائے محمدؐ کی نشانی
دیکھو گے کہ وہ لوگ نہ دیں گے مجھے پانی
بے جرم و خطا قاتل اولاد علیؑ ہیں
فوجیں مرا سر لینے کو شہروں سے چلی ہیں

تھرا کے یہ کہنے لگے عباس دلاور
کیا منھ ہے کسی فوج کا یا سبط پیمبر
جو حق کی طرف ہیں انہیں مرنے کا نہیں ڈر
اُس وقت سمجھ لیں گے جب آئیں گے ستمگر
دشمن ہمیں سرکایں اب اس جائے تو جائیں
شیروں کو ہٹا دے کوئی دریا سے تو جائیں

فرما کے یہ فراشوں کو عباسؑ پکارے
ہاں خیموں کو برپا کرو دریا کے کنارے
سب لوگ تھکے ماندے ہیں لشکر کے ہمارے
فراشوں نے بار اونٹوں سے یہ سُن کے اتارے
ناگاه نشاں ظلم کے برپا نظر آئے
خیمہ ابھی کھلتا تھا کہ اعدا نظر آئے

میدان سے سواروں نے یہ بڑھ بڑھ کے پُکارا
تم کون ہو کیا کام ہے دریا پہ تمہارا
فوج آتی ہے جلدی کرو ساحل سے کنارا
ہو گا لب جُو شام کے لشکر کا اُتارا
گھوڑوں سے زمیں یاں کی ہلے گی کوئی دم کو
دو لاکھ سواروں کی جگہ چاہئیے ہم کو

گرمی کی جو ایذا ہو تو جنگل کی ہوا کھاؤ
اے کوثر یو نہر کے پانی پہ نہ لہراؤ
اسباب کنارے کرو جمالوں کو سرکاؤ
ڈر ہے کہیں گھوڑوں کی نہ ٹاپوں میں کچل جاؤ
اک دم میں قدم یاں کہیں دھرنا نہ ملے گا
صحرا میں بھی پھر تم کو اترنا نہ ملے گا

ہتھوانس کے تیغ و سپر اکبرؑ یہ پکارے
کیا بکتے ہو بہودہ سخن منھ پہ ہمارے
کھینچیں گے جو تیغیں اسداللہ کے پیارے
خوں کا ابھی مینھ برسے گا دریا کے کنارے
لاکھ آئیں کہ دو لاکھ کبھی ہم نہیں ڈرتے
روبا ہوں کے دھمکانے سے ضیغم نہیں ڈرتے

ہونے لگی اعدا میں اور اکبرؑ میں جو تکرار
غیظ آگیا برہم ہوئے عباسؑ خوش اطوار
جھپٹے صفتِ شیر یہ کہتے ہوے اک بار
ہاں ہاں کدھر آتے ہو خبردار خبردار
دم میں نظر آئے گا نہ سر تن پہ کسی کے
شہزادے سے کیجو نہ سخن بے آدبی کے

کیا دُر ہمیں آتی ہے تو آئے سپہِ شام
فوجیں ہوں کہ لشکر ہو کسی سے ہمیں کیا کام
دریا سے ہٹے گا نہ محمد کا گل اندام
گرمی میں ترائی کو نہیں چھوڑتے ضرغام
ملک اپنی ہے غیروں کا اجارا نہیں ہرگز
دریا یہ ہمارا ہے تمہارا نہیں ہرگز

وہ بولے کہ بے کار ہے تقریر یہ ساری
حاکم کا عمل ہے نہیں یاں ملک تمہاری
صحرا پہ بھی دریا پہ بھی حکم اس کا ہے جاری
فرمایا بہادر نے کہ غاصب ہے وہ ناری
سب خلق ہے قبضہ میں شہنشاہ جری کے
آقا مرے مختار ہیں خشکی و تری کے

کہتا ہوں میں دیکھو قدم آگے نہ بڑھانا
آساں نہیں شیروں کا ترائی سے ہٹانا
حیدر کے پسر ہیں ہمیں کیا تم نے ہے جانا
قبضے ابھی پکڑیں تو اُلٹ جائے زمانا
کردیں ابھی یوں زیر و زبر ہفت طبق کو
جس طرح الٹ دیتے ہیں انگلی سے ورق کو

بے تم کو ہٹائے نہیں لیویں گے دم اب تو
گڑتا ہے لب نہر حسینی علم اب تو
سر بھی جو کٹے گا تو نہ سرکیں گے ہم اب تو
شیروں نے یہیں گاڑ دیئے ہیں قدم اب تو
دم جسم میں جب تک ہے لڑائی نہ چھٹے گی
تا حشر یہ دریا کی ترائی نہ چھٹے گی

تیغوں کو علم کر کے یہ کہنے لگے اظلم
دیکھیں تو بھلا آپ زبردست ہیں یا ہم
یہ سنتے ہی بپھرا اسداللہ کا ضیغم
قبضے میں لیا قبضۂ شمشیر شرر دم
بڑھتے ہوئے دیکھا جو سواروں کو ادھر کے
ہتھوانس لیا شیر نے گردے کو سپر کے

گھبرا کے ادھر سے شہِ والا یہ پکارے
ہاں ہاں مرے صفدر مرے عاشق میرے پیارے
تلوار نہ کھینچو ابھی صدقے میں تمہارے
راضی ہوں میں اُوتریں وہی دریا کے کنارے
کچھ غم نہیں جلتی ہوئی ریتی پہ رہیں گے
راحت انھیں ہوئے ہیں تکلیف سہیں گے

آے جو یہ فرماتے ہوئے شاہ خوش اقبال
دیکھا کہ ہے غصہ میں بہادر کا عجب حال
رعشہ تن پُر نور میں خورشید کے تمثال
ابرو پہ شکن تیغ بہ کف غیظ سے رخ لال
بل کھائے ہوئے دوش پہ گیسو تو پڑے ہیں
بپھرے ہوئے جوں شیر ترائی میں کھڑے ہیں

غصے میں کچھ آنکھوں سے نہ دیتا تھا دکھائی
حضرت سے کہا آپ ٹہر جایئے بھائی
کہتے ہیں مرے سامنے لے لیں گے ترائی
اس وقت مناسب ہے انہیں چشم نمائی
میں اب انہیں بے جان سے مارے نہ پھروں گا
بے تیغ کے گھاٹ ان کو اتارے نہ پھروں گا

بولے یہ برادر سے لپٹ کر شہ ابرار
ہے دھیان کدھر؟ کرتے ہو کن لوگو سے گفتار
کیا منھ جو ہٹا دیں تمہیں دریا سے ستمگار
لو تھام لو غصے کو ہمیں کرتے ہو گر پیار
الله سزا دے گا انہیں بے ادبی کی
لڑنا ہمیں لازم نہیں امت سے نبیؐ کی

بیہودہ لعین بکتے ہیں جانے دو چلے آؤ
حیدرؑ کی قسم ہے تمہیں غصے سے نہ تھراؤ
آوارہ وطن ہوں مری غربت پہ ترس کھاؤ
محمل میں تڑپتی ہے سکینہؑ اسے سمجھاؤ
دو چل کے تسلی نہیں مرجائے گی زینبؑ
گھبرا کے عماری سے نکل آئے گی زینبؑ

ناگاه صدا دختر زہرا کی یہ آئی
بلوہ ہے مسافر پہ محمد کی دو ہائی
عباسؑ کو سمجھا کے ادھر لائیے بھائی
ریتی پہ رہیں خاک میں مل جائے ترائی
کھدوائیں کنوئیں نہر اگر پاش ہوئے
دریا کو لگے آگ جو عباس نہ ہوئے

ہے ہے یہ وہی دشت بلا ہے یہ وہی نہر
جس نہر کی شمشیر سے بدتر ہے ہر اک لہر
ساحل پر نہ اتروں گی میں کرتے ہو یہ کیا قہر
یہ چشمہ شیریں ہے غریبوں کے لیے زہر
پردیس میں تکلیف گوارا کرو لوگو
اس نہر کے پانی سے کنارا کرو لوگو

ہاں آئے گی احمد کے سفینے بہ تباہی
تقدیر نے بربادیِ سادات ہے چاہی
ہر سمت سے انڈے چلے آتے ہیں سپاہی
ہے ہے نہ بچے گا پسر شیر الہی
روشن ہے کہ شبیر چراغ سحری ہیں
اماں مجھے اس دن کی خبر دے کے مری ہیں

یہ کہہ لگی پیٹنے سر زینب نا کام
ناموس محمد میں بپا ہو گیا کہرام
سمجھانے سے حضرت کے ہٹی جب سپہ شام
بھائی کو لیے ساتھ پھرے شاہ خوش انجام
ساحل پہ اتارا ہواواں فوج لعین کا
یاں دھوپ میں برپا ہوا خیمہ شہِ دیں کا

ڈیوڑھی پہ جو ناقوں کو بٹھایا حرم اترے
بچے لیے ناموس امام امم اترے
افلاک شرافت کے ستارے بہم اُترے
کسی اوج سے کس شان سے وہ ذی حشم اترے
گردوں نے رکھا فخر سے چوکھٹ پہ جبیں کو
دربانی کا عہدہ ملا جبریل امیں کو

کیا خیمہ سرور کی بلندی کروں تحریر
رفعت میں دبا جاتا تھا جس سے فلک پیر
مہتاب تھا نقش قدم حضرت شبیرؑ
کہتی تھی زمیں اب ہے دوبالا مری توقیر
چمکا جو کلس اور بھی جلوہ نظر آیا
خورشید کی دستار پہ طرہ نظر آیا

تاریخ دوم کا تھا محرم کے یہ مذکور
آفت میں پھنے پھر تو شہ بیکس و مجبور
ہشتم تک ادھر جمع ہوا لشکر مقہور
روز نہم اعدا کو لڑائی ہوئی منظور
درپے ہوئے سب قتل امام ازلی کے
دسویں کو گلے کٹنے لگے آلِ نبی کے

قاسم کو ابھی رو نہ چکے تھے شہؑ ابرار
جو قتل ہوئے نہر پر عباس علمدار
دریا پہ چلے تھے کہ پکارے کئی خونخوار
مارا گیا اکبرؑ شہِ مظلوم کا دلدار
کہدو یہ خبر فاطمہ زہرا کے پسر سے
برچھی کو نکالیں علی اکبر کے جگر سے

جس دم یہ سُنا قتل ہوئے اکبرؑ ذیجاہ
ہاتھوں سے جگر تھام کے تھرانے لگے شاہ
نے روئے نہ ماتم کیا بیٹے کا نہ کی آہ
منھ سے یہی نکلا کہ توکلتُ علی اللہ
کچھ فرق نہ آیا سر مو صبر و رضا میں
اصغر کو بھی قربان کیا راہ خدا میں

جب تین پہر میں وہ چمن ہو گیا پامال
تنہا ہوئے بس پھر تو شہنشاہ خوش اقبال
کھینچے ہوئے تیغیں بڑھے آتے تھے بدافعال
تھا منتظر حکم خدا فاطمہ کا لال
مانند علیؑ غیظ میں جب آتے تھے مولا
قبضے کی طرف دیکھ کے رہ جاتے تھے مولا

جب رن میں مرقعہ ہوا ابتر شہِ دیں کا
دنیا سے سفر کر گیا لشکر شہ دیں کا
باقی تھا نہ عباسؑ نہ اکبرؑ شہ دیں کا
تھا شور کہ غربت میں لٹا گھر شہ دیں کا
کھائے تبر ظلم ہراک سرورواں نے
کیا تازہ چمن تھا جسے لوٹا ہے خزاں نے

یاں اب ہمہ تن چشم ہوں سب عاشق شبیرؑ
دکھلاتا ہوں سبط شہ لولاک کی تصویر
میدان میں اوجالا ہے جبیں پر ہے یہ تنویر
خاموش ہے غیرت سے چراغ فلک پیر
سجدے کے نشاں کی بھی چمک سب پہ جلی ہے
یہ اختر اقبال حسینؑ ابن علی ہے

گردوں کو ہلاتا ہے جلال شہ عالی
ابرو پے دشمن ہیں دو شمشیر ہلالی
گیسو رخ روشن پہ نہیں حسن سے خالی
خورشید درخشاں پہ گھٹا چھائی ہے کالی
رح آیۂ رحمت ہے تو زلف ابر کرم ہے
دیکھو سحر عید و شب قدر بہم ہے

کس حسن سے تابندہ ہے گیسو کا ہر اک تار
ہے سنبل پیچاں انہیں حلقوں میں گرفتار
خوشبو سے مہکتی ہے سیر پاک پہ دستار
بیجا نہیں پیچیدگی گیسوئے خمدار
ہے خاطر سرور جو پریشاں کئی شب سے
کا کل بھی ہے بل کھائے ہوئے جوش غضب سے

آنکھوں سے ہر اک پل ہے یہ پلکوں کا ا شارا
ہم بھی پئے خونریزی مردم میں صف آرا
ہے ابن علیؑ فاطمہؑ کی آنکھوں کا تارا
کی جس نے اِدھر اک نظربد اسے مارا
وار اپنے برابر سوئے بے پیر چلیں گے
آنکھ اس کی نہ جھپکے گی جو سو تیر چلیں گے

عارض ہیں عجب گل کہ ہیں بلبل ملک وحور
موسیٰ کو غش آجائے جو دیکھے کبھی یہ نور
سن پائے اگر جلوہ رخسار کا مذکور
مسطور ہو پردے میں تجلی سر طور
مہتاب تو تشبیہ کے قابل بھی نہیں ہے
خورشید کف پا کے مقابل بھی نہیں ہے

ہے چہرہ پر نور پہ بیٹی کی عجب شان
قرآں ہے رخ اور یہ الف اول قرآن
دم دیتے ہیں وہ اسپہ جو ہیں صاحب ایمان
اس بینی نازک پہ اور آنکھوں پہ کرو دھیان
چھانے میں چمن تب گل مضمون یہ ملے ہیں
اک شاخ پہ بادام کی دو پھول کھلے ہیں

رشک لب عیسیٰ ہیں یہ اعجاز نما لب
مردے ابھی جی جاویں ہلا دیں جو ذرا لب
ملتے تھے اسی لب سے رسولِ دوسرا لب
اس لب کے لیے ساغر و کوثر ہیں لبالب
گو پیاسے ہیں پر پانی کی پرواہ انہیں کیا
تسبیح ہے تہلیل ہے اور لشکر خدا ہے

ہے مخزن اسرار الہی دہن پاک
دیتے تھے اسی منھ میں زباں سید لولاک
دانتوں کی صفائی سے خجل انجم افلاک
انجام پہ ان دانتوں کے ہوتا ہے جگر چاک
خالق نے سنوارا جنہیں خود دست کرم سے
ٹوٹی وہ لڑی موتیوں کی سنک ستم سے

حقا کہ زباں دانِ پیمبر یہ زباں ہے
قرآں کی طرح پاک و مطہر یہ زباں ہے
دریاے فصاحت کی شناور یہ زباں ہے
کوثر ہے دہن ماہی کوثر یہ زباں ہے
جز کلمۂ حق اور کلاموں سے بری ہے
شیریں سخنی ہر رگ ریشہ میں بھری ہے

رنگت گل عارض میں ہے جنت کے چمن کی
خال رخ روشن میں ہے بو مشک ختن کی
لالے کا جگر داغ ہے سرخی سے دہن کی
فردوس میں جاتی ہے مہک سیب ذقن کی
آسیب نظر سے اسے کیا خوف و خطر ہے
یہ نخلِ گلستان محمد کا ثمر ہے

چہرے پر عجب حسن سے ہے ریش مخضب
کیا قدرت حق ہے کہ ادھر دن تو ادھر شب
لیکن ہے شب و روز میں یہ جلوہ گری کب
کعبے میں ہے خورشید شرف غور کریں سب
دو آئینے ظلمت سے ہم آغوش ہوئے ہیں
رخسارِ غم شہ میں سیہ پوش ہوئے ہیں

کانوں کی ثنا سننے کو سب ہوں ہمہ تن گوش
کھولے ہوئے ہیں شوق میں گلہائے چمن گوش
رکھتے ہیں عجب حسن کے سلطان زمن گوش
فرمان الہی کے جو کرتے ہیں سخن گوش
یہ کان ہیں وہ جو شرف کون و مکاں ہیں
اسرار حق ان کانوں کے پردے میں نہاں ہیں

سردار بدن ہے شہ جمہور کی گردن
جھک جاتی ہے یاں شمع سر طور کی گردن
اس حسن کی ہوگی نہ کسی حور کی گردن
گورا وہ صراحی ساگلا نور کی گردن
بچپن میں مکرر جسے چوما تھا نبیؐ نے
تلوار سے کاٹا اسی گردن گوشقی نے


سینہ ہے وہ کعبہ کہ مکان جس میں ہے رب کا
کیا منھ ہے مقابل ہو جو آئینہ حلب کا
سب جانتے ہیں حکم ہے قرآں کے ادب کا
سر ہاتھوں سے پیٹو کہ یہ نکتہ ہے غضب کا
آنکھوں سے لگایا تھا ہے روح امیں نے
زانو اُسی مصحف پہ دھرا شمر لعین نے

شانے کی ہے ضو چودھویں کے چاند سے وہ چند
ہاتھ ایسے کشادہ جو سخاوت کے ہیں پابند
ہے دست بہ قبضه جو یداللہ کا فرزند
تھراتے ہیں وحشت سے جوانان تنومند
تیغوں کو نیاموں سے نکالا نہیں جاتا
بھالا کسی ظالم سے سنبھال نہیں جاتا

نعرہ تھا کہ اے لشکر شام و عرب و روم
تم لاکھوں ہو اور بیکس و تنہا ہے یہ مظلوم
کھانے سے بھی محروم ہوں پانی سے بھی محروم
پر ابن علی ہوں یہ تمہیں خوب ہے معلوم
تلوار علم کر کے جو لشکر پہ جھکوں گا
جبریل بھی روکیں گے تو پھر میں نہ رکوں گا

ہے خیر اسی میں کہ کنارا کرو شر سے
اب ہاتھ اُٹھاؤ اسد حق کے پسر سے
پانی دو کہ پیاسا ہوں میں چوبیس پہر سے
لله مزاحم نہ ہو اس تشنہ جگر سے
بیکس ہوں سوے دشت و جبل جانے دو مجکو
کعبے میں حرم لے کے نکل جانے دو مجھکو

تلواروں کو چمکا کے ستمگر یہ پکارے
دشوار ہے جانا کہیں قابو سے ہمارے
ہم کیا کریں مرتے ہو اگر پیاس کے مارے
یہ خشک گلا کاٹیں گے دریا کے کنارے
زہرا کی بہو ظلم اسیری کے سہے گی
زینبؑ کے سرپاک پہ چادر نہ رہے گی

کی بے ادبوں نے جو باعلان یہ تقریر
سرتا بقدم کانپ گئے حضرتِ شبیرؑ
کس قہر سے دیکھا طرف لشکر بے پیر
بل آگیا ابرو پہ اگلنے لگی شمشیر
غیرت سے یہ تھا غیظ شجاع ازلی کو
جس طرح جلال آیا تھا خیبر میں علیؑ کو

نعرہ کیا غازی نے کہ اے لشکر اظلم
کلمہ یہ نہ تھا خنجر خونریز سے کچھ کم
وہ زخم لگا دل پہ کہ جس کا نہیں مرہم
چھینو کے ردا اُس کی جو ہے ثانیِ مریم
منھ پر مرے کرتے ہو سخن بے ادبی کے
مجبور سمجھتے ہو نواسے کو نبیؐ کے

ہے شرط کہ اس تیز ربانی کی سزا دوں
وہ دوزخ کے زبانے سے زبانوں کو جلادوں
انداز قیامت کے تلاطم کو دکھا دوں
گیتی کو اُلٹ دوں ابھی گردوں کو ہلا دوں
بجلی وہ گرے گی کہ بہت یاد کرو گے
جلجاؤ گے زینبؑ پہ جو بیداد کرو گے

کہہ کر یہ سخن کھینچ لی شمشیر شر افشاں
پرتو سے ہوا سب ورقِ خاک زرافشاں
ہر صف پہ گری کوند کے برقِ شرر افشاں
چھینٹوں سے ہوئی خون کی ہر اک سپر افشاں
قرباں ہوئے خوں خواردم تیغ دو دم پر
ہر جسم نے سر رکھ دیا حضرت کے قدم پر

جس صف پر چمک کر گری گھمسان کر آئی
جمیعت اعدا کو پریشان کر آئی
لشکر کے زرہ پوشوں کو بے جان کر آئی
چار آئینہ والوں کو بھی حیران کر آئی
نکلی وہ اجل بن کے جو شمشیر کی صورت
ایک ایک کا منھ تکتا تھا تصویر کی صورت

ناگن سی گئی فوج کو مسمار کر آئی
جو جو تھے لبِ نہر انھیں فی النار کر آئی
ساحر کو فنا مست کو ہشیار کر آئی
جس موذی نے لی بل کی اُسے مار کر آئی
سر سبز تھی لاکھوں میں یہ اقبال تھا اُس کا
تھا جسم کبود اور دہن لال تھا اُس کا

نو کون سے ہر اک چشم کو بے نور کر آئی
شعلون سے ہر ایک جسم کو تنور کر آئی
گرمائے جو کافر انھیں کافور کر آئی
نزدیک گئی جسم کے سر دُور کر آئی
چلتی تھی سموم غضب اس فوج شقی پر
کب آئی گئی کب نہ یہ کھلتا تھا کسی پر

جو بڑھتا تھا شمشیر بہ کف فوج کے دل سے
شانے کو قلم کر کے نکلتی تھی بغل سے
سر بر کوئی ہوتا تھا نہ اس برقِ اجل سے
غل تھا کہ عجب پھول کھلے تیغ کے پھل سے
زخمون سے یہ تھا رنگ لعینوں کے بدن کا
ہوتا تھا گماں ہر شجر قد پہ چمن کا

گرتی تھی پیاپے جو لعینون پہ وہ شمشیر
نیزے نہ اٹھاتے تھے سر اپنا کسی تدبیر
دہشت سے کمانیں تھیں خمیدہ صفت پیر
پردار تھے ہر چند پہ اُڑ سکتے نہ تھے تیر
روپوش جو ڈھالین عقب دوش ہوئی تھیں
تلواریں بھی جوہر سے زرہ پوش ہوئی تھیں

ڈھالونپہ سوار دن کی وہ صمصام نہ ٹھہری
بجلی سی میان سپہ شام نہ ٹھہری
زیر زره جسم بد انجام نہ ٹھہری
اللہ ری روانی کہ تہ دام نہ ٹھہری
دریا کو بھی اس طرح کا چالاک نہ دیکھا
ایسا کسی مچھلی کو بھی تیراک نہ دیکھا

کاٹی کبھی ڈھال اور کبھی شمشیر کو کاٹا
گہہ خود سر ظالم بے پیر کو کاٹا
پھر کر کبھی نیزے کو کبھی تیر کو کاٹا
چلہ کبھی کانا کبھی رہ گیر کو کاٹا
لڑنے سے خطا کاروں کے جی چھوٹ گئے تھے
فولادی کمانوں کے بھی دل ٹوٹ گئے تھے

چِلّون میں جو ناوک کوئی صف جوڑ کے نکلی
فقرے یہ قیامت کے اُدھر چھوڑ کے نکلی
سارے قدراندازون کے منھ موڑ کے نکلی
سرکاٹ کے خون چاٹ کے دل توڑ کے نکلی
پیہم جو خطائیں ہوئیں ناوک فگنون سے
روحین بھی ہوا ہوگیئں چلا کے تنون سے

شہباز سی نظروں میں جنہیں تول کے آئی
اکدم میں وہیں ظالمون کو رول کے آئی
غل ہونے لگا بیج میں جس غول کے آئی
لو مرگ مفاجات دہن کھول کے آئی
خونریزی کفار کا عہدہ ہے اِسی کو
بے ذبح کیے آب یہ نہ چھوڑے گی کسی کو

قبضہ یہ نہیں تاج سر فتح و ظفر ہے
مشکل ہے پناہ اِس سے کہ یہ موت کا گھر ہے
ٹاپوں کا نشان جادۂ صحرائے سقر ہے
ہے بحر بھی چکر میں عجب طرح کا برہے
پیتے ہیں لہو دل کا وہ پشے ہیں بلا کے
جوہر نہیں یہ حرف میں سیفی کی دُعا کے

لشکر میں جدھر جاتی تھی لیلی سی چمک کر
پِس جاتے تھے مر جاتے تھے نامرد دبک کر
گرتی تھی لپک کر تو پھر اٹھتی تھی لچک کر
کیا آفت دوران تھی کہ تھا چرخ کو چکر
تھا شور کہ سر کے رہو باڑھ اس کی بُری ہے
کٹتے ہیں جگر چال ہے یا تیز چُھری ہے

یہ ضرب تہمتن سے اٹھائی نہیں جاتی
رستم سے بھی چوٹ اس کی بچائی نہیں جاتی
جب سے یہ بلا جان پہ آئی نہیں جاتی
خون پی گئی اور منھ کی صفائی نہیں جاتی
کاٹا ہے رسالوں کو فلک زیر و زبر ہیں
حیوانوں کو کھا جاتی ہے یہ ہم تو بشر ہیں

ڈالا تھا عجب تہلکہ بجلی کی چمک نے
ڈہانپا تھا بدن ڈر کے چہل تہ میں سمک نے
روکے تھے ادھر تین فلک مہر فلک نے
کرسی کو سنبھالا تھا اُدھر فوج ملک نے
غل تھا کہ نہ یہ صاعقہ روکے سے رکے گا
اب صور سرأفیل کوئی دم میں پھکے گا

چلتی تھی عجب رنگ سے شمشیر قضا رنگ
ہر ہاتھ میں دکھلاتی تھی اعدا کو نیا ریک
چم خم کا جدا رنگ تھا کس بل کا جدا رنگ
لب سرخ دہن صاف بدن گول ہرا رنگ
تھا شور کہ چل پھر میں نئی جلوہ گری ہے
دیوانو اسے تیخ نہ سمجھو یہ پری ہے

ہر طائر جاں کے لیے صیاد ہے یہ تیغ
لاکھون کو کیا ذبح وہ جلاد ہے یہ تیغ
سفا کی میں بجلی کی بھی استاد ہے یہ تیغ
گردوں کو جلا دے وہ پریزاد ہے یہ تیخ
مطلق نہیں فرق اس میں کچھ اور برق اجل میں
برسوں سے یہ رہتی ہے سلیماں کی بغل میں

جس غول میں وہ تیغ دو دھاری نظر آئی
اک جدول خوں خاک پہ جاری نظر آئی
آتش میں صف لشکر ناری نظر آئی
حملون میں قیامت کئی باری نظر آئی
وه برق اڑاتی تھی جو ہر دم شرر اپنے
جبریل پس پشت چھپاتے تھے پر اپنے

ہوتے تھے جدا ضربت شمشیر دو سر سے
سر دوش سے تن روح سے چار آئینے بر سے
دستانے کلائی سے کمر بند کمر سے
ہاتھوں سے نشان تیغ سے پھل پھول سپر سے
آگ آب میں تھی دم تن خاکی سے ہوا تھے
تھا کاٹ غضب کا کہ عناصر بھی جدا تھے

تلوار نے میداں سے جب اس فوج کو ٹالا
گھوڑے کی عناں روک کے ٹھہرے شہ والا
خوں پونچھنے کو تیغ پہ دامن جو ہیں ڈالا
عزت ہوئی شمشیر دو پیکر کی دو بالا
توقیر ملی فیض امام ازلی سے
خلعت ہوا سر کارِ حسینؑ ابن علی سے

گویا ہوئی تیغ دو زبان اسدالله
روکا مجھے کیوں آپ نے کیا قصد ہے یا شاہ
فرمایا کہ اے ہمدم ابن شہ ذی جاہ
زخمی ہو جگر جس کا وہ کیا خاک لڑے آہ
اس دم ہے قلق سبط رسولؐ عربی کو
عرصہ ہوا دیکھا نہیں ہم مشکل نبیؐ کو

دل روتا ہے برچھی سی کلیجے میں گڑی ہے
ایک ایک گھڑی ہمپہ قیامت کی گھڑی ہے
بے دفن ہے فرزند ندامت یہ بڑی ہے
ہم جیتے ہیں اور دھوپ میں لاش اسکی پڑی ہے
جنت میں کہا ہوگا یہ سلطانِ زمن سے
مان باپ نے محروم رکھا گور و کفن سے

غم ہے کہ اُسی وقت ہمیں موت نہ آئی
وہ مر گئے اور ہم نے بڑی دیر لگائی
منصف ہے کوئی کس کو دکھاؤں یہ لڑائی
جیتا نہیں عباسؑ دلاور مرا بھائی
ٹوٹی ہے کمر آہ نکلتی ہے جگر سے
سیدھا ہوا جاتا نہیں زہرا کے پسر سے

اور اس کے سوا پیاس کی شدت نے ہے مارا
دو دن کے ہے فاقے سے یداللہ کا پیارا
اس دکھ میں کیا تاب و توان نے بھی کنارا
طاقت بھی نہ ہو جب تو کہاں جنگ کا یارا
حسرت ہے کہ کٹ جائے گلا تبغ جفا سے
اتنا بھی لڑا میں تو فقط حکم خدا سے

اے تیغ قریب آیا ہے اب عصر کا ہنگام
چھوڑے گا نماز اپنی نہ یہ بیکس و ناکام
سجدے میں جو ہوں ذبح تو آئے مجھے آرام
دل میں ہو یہی ذکر زباں پر ہو یہی نام
تکبیر کی سوکھے ہوئے ہونٹوں پہ صدا ہو
رگ رگ سے مرے کلمۂ توحید ادا ہو

تیغ دو زبان سے یہ بھی کہتے تھے شبیرؑ
جو لاکھ لعیں ٹوٹ پڑے دست بہ شمشیر
شہ نے کہا حاضر ہون میں اے لشکر بے پیر
ہان شوق سے مارو مجھے تیغ و تبر وتیر
یہ تین شب و روز کا پیاسا نہ لڑے گا
اب تم سے محمدؐ کا نواسہ نہ لڑے گا

یہ سنتے ہی گرد آگئے سب برچھیوں والے
تیغون سے کٹا جسم بھی خوں کے بہے نالے
چلنے لگے سینے پہ ستمگاروں کے بھالے
دوڑے شہ لولاک کلیجے کو سنبھالے
کھولا پے فریاد جو سر بنت نبیؐ نے
تیغوں میں سپر کر دیا سینے کو علیؑ نے

کس منھ سے کہوں صبر و رضائے شہ ابرار
جاری تھے زباں پر کلمے شکر کے ہر بار
فرماتے تھے زخموں کی کچھ ایذا نہیں زنہار
باران کرم ہے مجھے تیرون کی یہ بوچھار
کیا غم انھیں زخموں کا جو مشتاق اجل ہیں
تلواریں نہیں نخلِ شہادت کے یہ پھل ہیں

یا رب تو غنی بندہ ہے اک بندہ محتاج
تیری ہی عنایت سے ہوا خلق کا سرتاج
سرندر کو دربار میں لایا ہے غلام آج
مقبول ہو ہدیہ تو ملے رتبہ معراج
ہنگام تردد ہے مدد کیجیو مولا
یہ تحفۂ درویش نہ رد کیجیو مولا

رکھتا نہیں کچھ اور یہ کعبے کا مسافر
اک جاں ہے سو قربان ہے اک سر سو ہے حاضر
اب تک میں تری راہ میں ہوں صابر و شاکر
بے کس پہ کرم کیجیو مولا دمِ آخر
سینے پہ مرے زانوے قاتل نہ گران ہو
خںجر کے تلے نام ترا وردِ زبان ہو

واقف نہیں اس مرحلہ صعب سے شبیرؑ
تھراتا ہے سینے میں دل اے مالک تقدیر
پیاسا ہوں کئی روز سے میں بے کس و دلگیر
ان خشک رگوں پر کہیں رک جائے نہ شمشیر
مضطر مرا ہونا خلل انداز ادب ہو
تڑپوں بشریت سے جو اسلام تو غضب ہوا

بچپن میں ہوا تنگ جو کرتے کا گربیاں
آنسو نکل آئے مرے رونے لگیں آماں
یا رب وہ گریباں تھا ہے خنجر براں
گو سخت ہے مشکل پہ کرے گا تو ہی آساں
یوں خنجر قاتل کی چلے دھار گلے پر
منھ ملتا ہے جیسے کوئی غمخوار گلے پر

آئی یہ ندا کان میں شاہ شہدا کے
رحمت تجھے اے بندہ مقبول خدا کے
قدسی ہیں ثنا خواں تری تسلیم و رضا کے
لے تاج شفاعت مری سرکار میں آکے
غمگیں نہو ہم تجھ کو بہت شاد کرین گے
زیرِ دمِ خنجر تری امداد کریں گے

اب دیر نہ کر اے پسرِ مخبر صادق
جنت تری مشتاق ہے کوثر ترا شائق
معشوق کو منظور ہے خوشنودی عاشق
دیں گے تجھے جو جو کہ ہیں رتبے ترے لائق
تو دل سے فدا کرتا ہے سر راہ خدا میں
ہدیہ ترا مقبول ہے درگاہ خدا میں

رہ مطمئن اے فاطمہؑ کے نازوں کے پالے
امّت ہے ترے نانا کی سب تیرے حوالے
مقبول ہیں ناجی ہیں ترے چاہنے والے
جنت کے گلستاں میں ہے چاہے بلالے
خالق نے غضب بھی تجھے بخشا ہے کرم بھی
دوزخ بھی ترا خلد بھی کوثر بھی ارم بھی

یہ مژدہ جاں بخش جو ہاتف نے سنایا
خوش ہو کے سخی نے سر تسلیم جھکایا
کی عرض کہ صدقے تری رحمت کے خدایا
محتاج نے سب کچھ تری درگاہ سے پایا
بندے کو سرافراز کیا تو نے جہاں میں
رتبے وہ ملے جو کہ نہ تھے وہم و گماں میں

کہتے تھے یہ گردن کو جھکائے شہِ والا
ناگاہ لگا قلب پہ اک ظلم کا بھالا
سر نوکِ سناں نے طرف پشت نکالا
گرنے لگے مولا تو فرشتوں نے سنبھالا
پہونچا یہ اُدھر حکم خدا روح آمین کو
الٹے نہ کہیں تھام لے شہیر سے زمین کو

لگتی تھیں تنِ شہ پہ ادھر برچھیان کاری
مثل گل ترخون سے قبا سرخ تھی ساری
اک نور کو گھیرے ہوئے تھے سیکٹرون ناری
ہرنے پہ جھکا جاتا تھا وہ عاشق باری
زخموں سے ٹپکتا تھا لہو دامنِ زیں پر
دامن سے رکابوں پہ رکابوں سے زمین پر

تھامے تھے ملک خیمہ و گردوں کی طنابیں
صدمے سے لہو روتی تھیں تلواروں کی نابیں
چھوٹیں شہ بے کس کے جو قدموں سے رکابیں
دوڑے حرم الٹے ہوئے چہروں کی نقابیں
تھا شور کہ ناموس پیمبرؐ نکل آئے
بارہ قمر اک برج سے باہر نکل آئے

غل ہائے حسیناؑ کا جو برپا ہوا اک بار
خیمے کولگے دیکھنے مڑ کر شہ ابرار
مڑنا تھا کہ شانے پہ چلی ظلم کی تلوار
پہلو پہ تبر سر پہ لگا گرزِ گر انبار
زہراؑ کا پسر تو سن چالاک پہ تڑپا
گر کر گہر تاج علیؑ خاک پہ تڑپا

مقتل میں جو کوتل نظر آیا فرسِ شاہ
سر پیٹ کے چلانے لگی بنتِ یدالله
لو صاحبو ریتی پہ گرا فاطمہؑ کا ماہ
گھر صاحب معراج کا تاراج ہوا آہ
جلادوں کا نرغہ ہے امام ازلی پر
سب مل کے چلو لاش حسینؑ ابن علیؑ پر

آگے تو بڑھی بنت علیؑ چاک گریباں
پیچے چلی زہرا کی بہو با سر عُریاں
بانوؑ کے اُدھر ما در قاسم بصد افغان
كلثوم ادھر منھ پہ کیے بال پریشاں
چہرے پہ وہ ننھے سے دھرے ہاتھ سکینہ
ٹوپی کو اتارے ہوے تھی ساتھ سکینہ

سر پیٹتے ہاتھون سے حرم رن میں جو آئے
دیکھی وہ قیامت کہ نہ اللہ دکھائے
غش تھے شہِ دیں نرگسی آنکھوں کو پھرائے
بیٹھا تھا لعین سینے کو زانو سے دبائے
صدمہ تھا عجب نزع میں شاہ شہدا پر
ٹوٹنا تھا پہاڑ آئینہ نور خدا پر

جب ذبح کو ہاتھ اپنا بڑھاتا تھا ستمگار
خنجر سے لپٹ جاتی تھی زہراؑ جگر افگار
زانو پہ دھرے تھے سر شہ احمد مختار
رومال سے ڈھاپنے تھے گلا حیدر کرار
کہتے تھے نہ کر ظلم امام ازلی پر
ہے حلق نبی خلق حسین ابن علی پر

سر پیٹ کے زینب نے اُدھر سے یہ پکارا
با با مرے بھائی کو بچا لیجے خدارا
کہہ دیجیئے زندہ ہو اگر آپ کا پیارا
آتی سے بہن دیکھنے دیدار تمہارا
اک دم کے لیے شمرِ شتمگار جو ہٹ جائے
یہ خستہ جگر دوڑ کے چھاتی سے لیٹ جائے

فرما کے یہ آگے جو بڑھی زینب دل گیر
تلواریں لیے راہ میں حائل ہوئے بے پیر
چلا کے یہ جب رونے لگی دختر شبیرؑ
بابا مرا کچھ بس نہیں اب کیا کروں تدبیر
ہوتی ہوں یتیم اشک بہانا نہیں ملتا
نزدیک میں آپ اور مجھے آنا نہیں ملتا

بابا کہو کیا دل پہ گزرتی ہے تمہارے
نکلی تو نہیں منھ سے زباں پیاس کے مارے
صدقے گئی جیتے ہو کہ دنیا سے سدھارے
آواز نہ دی ہم تمہیں دو بار پکارے
بولو نہیں اب غم سے جگر پھٹتا ہے میرا
حضرت نے صدا دی کہ گلا کٹا ہے میرا

رن سے یہ صدا دی جو امام دوسرا نے
منھ پیٹ لیا دختر شاہ شہدا نے
اعدا کو لگی ننھے سے ہاتھوں سے ہٹانے
گل کر دیا اُس شمع امامت کو قضا نے
مقتل میں سکینہ کو یہ ساماں نظر آیا
نیزے پہ سر سرورِ ذیشان نظر آیا

چلائی کہ ہے ہے شہ والا کا یہ سر ہے
آلودہ خون دلبر زہرا کا پسر ہے
ماتم کرو لوگو مرے شیدا کا یہ سر ہے
سر کھول دو اماں مرے بابا کا یہ سر ہے
میں لٹ گئی دنیا سے سفر کر گئے بابا
ہے ہے ابھی کٹوا کے گلا مر گئے بابا

ہے ہے مرے بابا کا لہو کس نے بہایا
ہے ہے مجھے کس نے مرے عاشق سے چھڑایا
ہے ہے مرے بچپن پہ ذرا رحم نہ کھایا
ہے ہے مرے سر پر سے اُٹھا باپ کا سایا
یہ خشک گلا کون سے خوں خوار نے کاٹا
آئی یہ صدا شمرِ ستمگار نے کاٹا

بابا نہیں ملنے کا تم اب جاؤ سکینہؑ
جلاد کھڑے ہیں نہ ادھر آو سکینہؑ
ہاں روح پہ صدمہ ہے نہ چلاؤ سکینہؑ
ہم جلد بلا لیں گے نہ گھبراؤ سکینہؑ
فردوس سے لینے کو تمہیں آئیں گے بی بی
یہ ہجر کے دن جلد گزر جائیں گے بی بی

سن سن کے یہ تقریر سر سید ابرار
سر ہاتھون سے پیٹے حرم احمد مختار
مقتل سے چلے جب تو صدا آئی پھر اکبار
فوج آتی ہے زینبؑ میری بیٹی سے خبردار
لخت جگر شاہِ مدینہ کو بچانا
ظالم کے طمانچون سے سکینہ کو بچانا

رانڈیں تو گیئں خیموں میں چہرون پہ ملے خاک
یاں لٹنے لگی سید مظلوم کی پوشاک
خاموش انیسؔ اب کہ جگر غم سے ہوا چاک
تھرا گئے صدمے سے کفن میں شہ لولاک
سیری ہوئی اس پر بھی نہ کچھ فوج شقی کو
پامال کیا لاش حسینؑ ابن علیؑ کو


رباعی
کہتے تھے لعین لوٹ میں زر پائیں گے
اسباب شہِ جن و بشر پائیں گے
یہ گوہر مقصود ملے گا اُس دم
جب فاطمہؑ کے لال کا سر پائیں گے

رباعی
شہ کہتے تھے عاشق الہی ہوں میں
ہستی سے عدم کی سمت راہی ہوں میں
جی بھر کے مجھے دیکھ کو زینب شب قتل
واللہ چراغ صبح گاہی ہوں میں

رباعی
کیا کیا نہ چڑھا نظر پہ کیا کیا اُترا
برنشہ نہ الفت علے کا اُترا
جب جوش پہ آکے تھم گئی طبعِ انیسؔ
ثابت یہ ہوا کہ چڑھ کے دریا اُترا
