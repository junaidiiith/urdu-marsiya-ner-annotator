MarsiyaeMarsiya
www.emarsiya.com

2

کیا بحر ہے وہ بحر کنارہ نہیں جس کا
کیا رنج ہے وہ رنج، کہ یارا نہیں جس کا
کیا دُکھ ہے، قلق دل کو گوارا نہیں جس کا
کس تیغ کا ہے زخم کہ چارا نہیں جس کا
صابر بھی تڑپتے ہیں وہ کیا رنج والم ہے
اک داغ ہے اولاد کا اک بھائی کا غم ہے

دشمن سے بھی دنیا میں برادر نہ جدا ہو
لشکر کی جو زینت ہے، وہ صفدر نہ جدا ہو
جاں تن سے نکل جائے، پہ دلبر نہ جدا ہو
وابستہ ہو دم جس سے وہ دم بھر نہ جدا ہو
دولت ہے بڑی بیٹے کا اور بھائی کا جینا
انساں کے لیے موت ہے تنہائی کا جینا

بے کار ہے وہ ہاتھ کہ بازو نہیں جس کا
کیا صبر کرے قلب پہ قابو نہیں جس کا
کون اس کا ہے، پھر زینت پہلو نہیں جس کا
ہستی کا چمن خار ہے گل رو نہیں جس کا
برچھی اسے لگتی ہے جو شمشاد کو دیکھے
جب صرف خزاں گلشن اولاد کو دیکھے

ہرم سے زمانے میں، فزوں تر ہیں یہ دوغم
سو داغ کے سوغم کے برابر ہیں یہ دو غم
کٹتا ہے جگر جس سے وہ خنجر ہیں یہ دو غم
موت اس کی ہے جس شخص کے دل پر ہیں یہ دو غم
سب دکھ ہوں، پہ خالق یہ جدائی نہ دکھائے
داغ اپنا کسی بھائی کو بھائی نہ دکھائے

ہوتا ہے بہت نیک پسر باپ کو پیارا
پیری کا عصا، گھر کا چراغ آنکھوں کا تارا
کر دیتا ہے یہ داغ، کلیجے کو دو پارا
بھائی ہے، مگر زیست کا، بھائی کی سہارا
مر جائے پسر تو ہے، پھر امید پسر کی
بھائی نہ جدا ہو کہ نشانی ہے پدر کی

جس شخص پہ یہ رنج و الم ہو وہی جانے
دل جس کا تہ تیغ دو دم ہو، وہی جانے
تیغوں سے چمن جس کا قلم ہو وہی جانے
جس درد رسیدہ کو یہ غم ہو وہی جانے
مظلوم سے باعث نفس سرد کا پوچھو
گر پوچھو تو بسمل سے مزا درد کا پوچھو

حضرت نے یہ دو داغ سہے، دل پہ برابر
اک فرقت عباس اور اک رحلت اکبر
بھائی بھی وہ بھائی کہ جو تھا ثانی حیدر
فرزند وه فرزند کہ تصویر پیمبرؐ
آنکھوں سے نہاں چاہنے والے ہوئے دونوں
محبوب جواں گود کے پالے ہوئے دونوں

بھائی کو وہ اب نہر پہ روئیں کہ پسر کو
ٹوٹے ہوئے بازو کو سنبھالیں کہ جگر کو
توڑا ہے علمدار کے ماتم نے کمر کو
چھوڑا ہے جواں بیٹے نے پیری میں پدر کو
فوج غم و اندوہ میں، شپیرؑ گھرے ہیں
اک جان پہ دو کوہ الم، ساتھ گرے ہیں

دو آفتیں بالائے سر آئی ہیں غضب ہے
دو تیغیں جگر تک اتر آئی ہیں غضب ہے
دو برچھیاں اک دل میں در آئی ہیں غضب ہے
دو پیاروں کی لاشیں نظر آئی ہیں غضب ہے
جینا غم جاں کاہ میں مشکل ہے بشر کا
پتھر کا کلیجہ تو نہیں دل ہے بشر کا

ہیں خاک نشیں زیر علم، حضرت شپیر
اور سامنے ہے خوں میں بھری بیٹے کی تصویر
وارث کو سنبھالے ہوئے ہے بانوئے دلگیر
جب پیٹتے ہیں ہاتھ پکڑ لیتی ہے ہمشیر
فرماتے ہیں صدمے ہیں بڑے بھائی کے غم کے
للہ تڑپنے دو ہمیں گرد علم کے

تقدیر نے بھائی کو مرے ہاتھ سے کھویا
رونے دو کہ جی بھر کے ابھی میں نہیں رویا
وہ شیر ترائی میں، مجھے چھوڑ کے سویا
سر پر سے مرے، آج علی اٹھ گئے گویا
ہے داغ بڑا بھائی کے مر جانے کا مجھ کو
کیوں روکتی ہو؟ چین نہیں آنے کا مجھ کو

عاشق مرے بچپن کا سداہارا میں نہ روؤں
اعدا نے مرے شیر کو مارا، میں نہ روؤں
آنکھوں سے نہاں ہو گیا تارا میں نہ روؤں
لوٹا گیا لشکر مرا سارا میں نہ روؤں
پھٹ جائے جگر جس کا وہ بے پر نہیں روتا
کیا بھائی کے ماتم میں برادر نہیں روتا

مرتا میں تو کیا مجھ کو نہ روتا مرا بھائی
جیتا جو مرے مرنے میں ہوتا مرا بھائی
ماتم میں مرے جان کو کھوتا مرا بھائی
پہلو میں مری لاش کے سوتا مرا بھائی
خوں اس کا بہا، چشم بھی پُرنم نہ کروں میں
ہے ہے، یہ غم ایسا ہے کہ ماتم نہ کروں میں

منھ رونے کو ڈھانپوں صف ماتم کو بچھاؤ
پرس مجھے دو بین کرو خاک اُڑاؤ
بھابھی سے کہو زیر علم رونے کو آؤ
مجھ تک کوئی عباس کے فرزند کو لاؤ
اب منہ سے نکلتا ہے کلیجہ مرا پھٹ کر
روئے گا حسین اپنے بھتیجے سے لپٹ کر

غش ہو گئے کہہ کر یہ سخن حضرت شپیر
ہوش آیا تو چپکے سے یہ کہنے لگی ہمشیر
قربان گئی، دیکھ کے حال آپ کا تغیر
فرزند کو رو سکتی نہیں بانوئے دل گیر
تصویر سی پاس آپ کے حیرت میں کھڑی ہے
تنہا علیؑ اکبر کی مرے لاش پڑی ہے

دل ماں کا ہے کس طرح کلیجے کو سنبھالے
مر جائے وہ اٹھارہ برس تک جسے پالے
پر اب تو اسے آپ کے جینے کے ہیں لالے
کہتی ہے خدا کوکھ تو زہرا کی بچا لے
جو سمجھی ہے بے جا نہیں واللہ بجا ہے
وارث کا غم اولاد کے ماتم سے سوا ہے

عباس کو روتے ہیں جو آپ اے شہ ابرار
بیتاب ہے بسمل کی طرح وہ جگر افگار
فرزند کے لاشے کو بھی دیکھا نہیں زنہار
ہے لب پہ یہی، ہائے علمدار، علمدار
کہتی ہے غش آتے ہیں شہ جن و بشر کو
تھامو انہیں لوگو، میں نہ روؤں گی پسر کو

بانو کی طرف دیکھ کے کہنے لگے سرور
لے آئے کوئی زیر علم لاشہ اکبر
کلثوم کے ہمراہ اٹھیں زینب مضطر
نزدیک علم لا کے رکھی لاش زمیں پر
حضرت نے کہا اب مرے دلبند کو روؤ
عباسؑ کو بس، رو چکیں فرزند کو روؤ

آغوش میں لو لاش، جواں بیٹے کی بانو
پھر پاؤ گی تصویر کہاں بیٹے کی بانو
ہو جائے گی اب شکل نہاں بیٹے کی بانو
بس آخری رخصت ہے یہ ماں بیٹے کی بانو
کس پیاس میں تنہا یہ ہزاروں سے لڑے ہیں
کس شان سے چھاتی پہ سناں کھائے پڑے ہیں

دل کھول کے روؤ کہ یہ اولاد کا غم ہے
بانو تمھیں روح علی اکبر کی قسم ہے
مظلوم کا ماتم ہے یہ بے کس کا الم ہے
ہم بھی انھیں رو لیویں کہ وقفہ کوئی دم ہے
کیوں کر انھیں یہ تشنہ دہاں باپ نہ روئے
دادی سے کہیں گے ہمیں ماں باپ نہ روئے

محجوب ہے ان سے پدر بے کس و بے پر
دو روز کے پیاسے مرے گھر سے گئے اکبر
لے جائیں کہاں لاشہ ہم مشکل پیمبرؐ
سامان کفن کا ہے نہ ہے قبر میسر
تابوت بھی اُٹھوا نہیں سکتا پدر اُن کا
کس عالم غربت میں ہوا ہے سفر اُن کا

یہ کہتے ہی حضرت پہ تو رقت ہوئی طاری
منھ رکھ دیا چھاتی پہ پسر کے کئی باری
فرزند کا منھ کھول کے، بانو یہ پکاری
اُٹھتے نہیں تم باپ کے سمجھانے کو واری
رونے بھی نہ دیتے تھے، سو جی کھوتے ہیں شپیرؑ
صدقے گئی تم سوتے ہو اور روتے ہیں شپیرؑ

بس سو چکے، اٹھو علی اکبر، علی اکبر
آواز مجھے دو علی اکبر، علی اکبر
کیا ہو گیا تم کو علی اکبر، علی اکبر
ہے ہے مرے کم گو علی اکبر، علی اکبر
غلفت تمھیں ایسی ہے کہ کروٹ نہیں لیتے
نیند آج یہ کیسی ہے کہ کروٹ نہیں لیتے

بیٹا علی اکبر مجھے ماں کہہ کے پکارو
ہتھیار سجو باپ کے ہمراہ سدھارو
واری میں پریشان ہوں اب گیسو تو سنوارو
مر جائے گی ماں ہاتھ تو سینے سے اُتارو
دن ڈھل گیا اب کون سا سونے کا محل ہے
یہ نیند جوانی کی ہے یا خواب اجل ہے

صدقے گئی سنتے نہیں شاید مرا رونا
بازو میں ہلاتی ہوں، خفا مجھ سے نہ ہونا
اٹھو تو بچھا دیوے یہ ماں، نرم بچھونا
اب چونکو میں صدقے گئی پھر چین سے سونا
ہے فرش کی جا خاک تن زار کے نیچے
تکیہ تو دھرو چاند سے رخسار کے نیچے

ایسی تو نہ غافل تھی کبھی نیند تمھاری
گر بولتا تھا کوئی تو چونک اٹھتے تھے واری
اب سوتے ہو اور گرد ہے یہ گریہ و زاری
کیوں کر تمھیں چونکائے یہ ماں درد کی ماری
پردیس میں برباد مجھے کر گئے بیٹا
معلوم یہ ہوتا ہے کہ تم مر گئے بیٹا

اب گھر میں مرے کس کی دلہن آئے گی اکبر
ماں بیاہ کا جوڑا کسے پہنائے گی اکبر
تصویر یہ اب آنکھوں سے چھپ جائے گی اکبر
زہراؑ کی بہو تم کو کہاں پائے گی اکبر
معلوم نہ تھا یہ کہ جواں ہو کے مرو گے
چھوڑا ہمیں اب قبر کو آباد کرو گے

کیا شکل، یہ اے غنچہ دہاں ماں کو دکھائی
نکلی ہوئی ہونٹوں پہ زباں، ماں کو دکھائی
تم نے نہ دلہن اے مری جاں ماں کو دکھائی
ایام بہاری میں خزاں، ماں کو دکھائی
دادی کی ملاقات کے شایق ہوئے بیٹا
موت آگئی جب بیاہ کے لایق ہوئے بیٹا

اب سوؤ گے مٹی کے تلے اے علی اکبر
اماں کی مرادوں کے پلے اے علی اکبر
دنیا میں نہ پھولے نہ پھلے، اے علی اکبر
سبزے کے نکلتے ہی چلے، اے علی اکبر
برچھی لگی، یہ نخل تمنا میں پھل آیا
خط بھی نہ بھرا تھا کہ پیام اجل آیا

ہے ہے مرے ارمان بھرے پیاس کے مارے
ہے ہے مری پیری کے عصا آنکھوں کے تارے
اس دارفنا سے مری جاں تم تو سدھارے
اب کون اٹھائے گا؟ جنازے کو ہمارے
ساتھ اپنے مزا زیست کا لیتے گئے واری
ہے ہے مجھے مٹی بھی نہ دیتے گئے واری

یاں حشر بپا تھا کہ پکارے کئی خوں خوار
ہیں دیر سے مقتل میں صفیں، فوج کی تیار
بس رو چکے اب جنگ کو آئیں شہ ابرار
ہو جائے نہ بے پردگی عترت اطہار
گر روکتی ہیں، بیبیاں زہرا کے پسر کو
ہم آ کے وہیں کاٹیں گے شپیرؑ کے سر کو

اُٹھے یہ صدا سن کے شہ صابر و شاکر
زینبؑ سے کہا لاؤ بہن خلعت آخر
بانو کو سنایا کہ خدا حافظ و ناصر
بیٹی سے کہا ہوتا ہے رخصت یہ مسافر
اب دیر کا موقعہ نہیں حاکم کی طلب ہے
نا محرم اگر خیمے میں آئے تو غضب ہے

کافر ہیں وہ یہ بے ادبی ان سے نہیں دُور
ہے آل محمد کی تباہی انھیں منظور
یاں آنے کا لے نام کسی کا تھا یہ مقدور
عباسؑ کے مر جانے سے ہم ہو گئے مجبور
سنتا یہ سخن صاحب شمشیر ہمارا
جو چاہیں کہیں قتل ہوا شیر ہمارا

ہر بی بی کا رنگ اڑ گیا سنتے ہی یہ تقریر
ثابت ہوا مرنے کو چلے، حضرت شپیرؑ
سر پیٹ کے ہاتھوں سے گری خاک پہ ہمشیر
اکبرؑ کا بھی غم بھول گئی بانوئے دل گیر
گودی سے رکھا خاک پہ دلبند کا لاشہ
سر ننگے اٹھی چھوڑ کے دلبند کا لاشہ

گر کر قدم شہ پہ کہا اے شہ عالی
سر پر مرے کیسی یہ بلا چرخ نے ڈالی
کی موت نے لونڈی کی بھری گود تو خالی
چھوڑو نہ مجھے اے مرے آقا مرے والی
وارث شہ والا کے سوا کوئی نہیں ہے
میں غیر ہوں اس گھر میں مرا کوئی نہیں ہے

اک بار جو تکلیف اسیری کی اُٹھائی
تقدیر مری گھر میں علی کے مجھے لائی
زہرا کی بہو جانتی ہے، ساری خدائی
جس دن سے ہوا وصل، نہ دیکھی تھی جدائی
ان قدموں سے چھوٹی تو کدھر جائے گی بانو؟
اب کی جو ہوئی قید تو مر جائے گی بانو

بچوں کا ہے ساتھ اے مرے سید مرے سرور
اک لال ہے بیمار تو اک رانڈ ہے دختر
فرقت میں سکینہ کو قرار آئے گا کیونکر؟
اس چاند سی چھاتی پہ وہ سونے کی ہے خوگر
نادان ہے مچلی تو سنبھلنے کی نہیں یہ
صدقہ گئی لونڈی سے تو پلنے کی نہیں یہ

حضرت نے کہا سب کا مددگار خدا ہے
حمد اور پرستش کا سزاوار خدا ہے
ہم لوگ تو مجبور ہیں، مختار خدا ہے
چھن جائے ردا سر سے تو ستار خدا ہے
اولادِ علی عقدہ کشائی کے لیے ہے
یہ قید تو امت کی رہائی کے لیے ہے

میں کون ہوں، جس کے لیے یہ گریہ و زاری
مظلوم، غریب الغربا، بندہ باری
یہ فیض اسی کا تھا مرے ہاتھ سے جاری
وارث وہی، مالک وہی عزت کا تمہاری
عورت کا رنڈاپا بھی گذر جاتا ہے صاحب
شوہر کے لیے کیا کوئی مر جاتا ہے صاحب

دنیا میں اسیری کی بلا سخت ہے ہر چند
لازم ہے رہو سلسلہ صبر کے پابند
مر جاتے ہیں جو چھوڑ کے اپنے زن و فرزند
پلتے نہیں کیا خلق میں ان لوگوں کے دل بند
کر دیتا ہے آسان ہر اک رنج و محن کو
کچھ دور نہیں دیکھ لو اولاد حسن کو

کیا عمر تھی فرزندوں کی جب اُٹھ گئے بھائی
پروان چڑھے پرورش اس لطف سے پائی
قاسم کو کوئی روک سکا جب اجل آئی
وہ آج لٹی چھوڑ گئے تھے جو کمائی
شادی نہیں رہتی ہے سدا غم نہیں رہتا
دنیا کا کبھی ایک سا عالم نہیں رہتا

سجاد ہو کبری ہو سکینہ ہوا کہ صغرا
بندے ہیں سب اس کے وہی مختار ہے سب کا
ہوگا وہی جو جس کے مقدر میں ہے لکھا
ہم شکل نبی مر گئے، تب ہم نے کیا کیا
جلدی میں وصیت کے سخن ہو نہیں سکتے
فرزند جواں مر گیا، ہم رو نہیں سکتے

جیتا ہے ہمیشہ بھی کوئی دار محن میں
یہ روح ہے مہماں کوئی دم، خانہ تن میں
ہے آج بہار اور خزاں کل ہے چمن میں
ہم سے بہت ایسے ہیں کہ سوتے ہیں کفن میں
ہر شام کو دس بیس چراغ سحری ہیں
ہر صبح کو دس آتے ہیں اور دس سفری ہیں

جاری ہے سدا حکم تعزی و بحالی
موہوم ہے جاہ و حشم و ملکی و مالی
گھر ہوتا ہے آباد کوئی اور کوئی خالی
ہو جاتی ہے عورت کوئی بے وارث والی
آباد کوئی ہوتا ہے لٹ جاتا ہے کوئی
پھنستا ہے کوئی قید سے چھٹ جاتا ہے کوئی

اس باغ میں بے زر ہے کوئی اور کوئی زردار
صحت سے کوئی صورت نرگس کوئی بیمار
آزاد ہے گر سرد، تو قمری ہے گرفتار
گل ہیں، جو چمن میں کہیں جا پر تو کہیں خار
اشکوں سے رخ گل کو سدا دھوتی ہے شبنم
غنچے تو ہنسے دیتے ہیں اور روتی ہے شبنم

شادی ہے کسی شخص کی غم کھاتا ہے کوئی 
خلعت کوئی پاتا ہے، کفن پاتا ہے کوئی
آتا ہے جہاں میں کوئی اور جاتا ہے کوئی
کھلتا ہے کوئی پھول تو مرجھاتا ہے کوئی
گر غور سے دیکھا تو بھروسا نہیں دم کا
دنیا بھی مُرقع ہے عجب شادی و غم کا

گہ تختہ تابوت ہے، گہ مسند شاہی
اک آتا ہے دنیا میں تو اک ہوتا ہے راہی
بس خیر ہے جب تک کہ رہے فضل الہی
کچھ بن نہیں پڑتا ہے جو آتی ہے تباہی
سلطاں بھی کفن کے لیے محتاج ہوئے ہیں
لاکھوں ہی گھر اسی طرح سے تاراج ہوئے ہیں

آرام کی جاگہ نہیں، یہ غم کدۂ دہر
گھر سیکڑوں ڈوبے ہیں یہ دریا ہے وہ پرقہر
ویران نظر آتے ہیں آباد تھے جو شہر
شیرینی دنیا ہے مسافر کے لیے زہر
زندہ ہے اگر آج بھروسا نہیں کل کا
چکھے گا ہر اک ذائقہ تلخی اجل کا

تھرائے نہ کس طرح مسافر کا تن زار
نہ راحلہ، نہ زاد نہ رہبر نہ مددگار
وہ جرم کی پرسش، وہ نکیرین کی گفتار
وہ قبر کی وحشت، وہ غریبی وہ شب تار
غفلت ہے اسے موت کا دھڑکا نہیں جس کو
درپیش ہے وہ راہ کہ دیکھا نہیں جس کو

کام آئیں گے تربت میں نہ ازواج نہ اطفال
نے ملک نہ جاگیر نہ منصب نہ زر و مال
وہ کیا ہیں کہ جو ساتھ نہ چھوڑیں گے بہر حال
اعمال ہیں اعمال ہیں اعمال ہیں اعمال
ہمدرد بجز بے کسی و یاس نہ ہوگا
سوئیں گے لحد میں تو کوئی پاس نہ ہوگا

سب جیتے ہی جی تک ہیں برادر ہوں کہ فرزند
ہر شخص پہ کھل جائے گا جب آنکھ ہوئی بند
کیا رشتہ پھر اس سے جو ہوا خاک کا پیوند
پر ہم سے تو پہلے ہی جدا ہو گئے دلبند
کیا قبر میں ہوئے گا خبر آہ نہیں ہے
زندہ ہیں ابھی اور کوئی ہمراہ نہیں ہے

فرمایا کے یہ شپیرؑ کو رقت بہت آئی
گرد ان کے دامان قبا لاش اُٹھائی
اک غل جو ہوا لٹتی ہے زہرا کی کمائی
غش ہوگئی مخدومہ کونین کی جائی
سمجھا کے ہر اک رانڈ کو آقا نکل آئے
لاشہ لیے باہر شہ والا نکل آئے

دو گام چلے تھے کہ ہوئی تیروں کی بوچھار
میت پہ بھی پیکان ستم لگ گئے دو چار
فرزند کے لاشے سے یہ بولے شہ ابرار
ورثہ تمھیں عمو کا ملا اے مرے دلدار
عادی ہیں لڑکپن سے ہم اس رنج و محن کے
مارے تھے یوں ہی تیر جنازے پہ حسنؑ کے

یہ کہتے ہوئے لاش کو مقتل میں جو لائے
میت کو رکھا خاک پہ اور اشک بہائے
چلائے کہ ہے گرم زمیں اے مرے جائے
بتلاؤ پدر کون سی جا تم کو سلائے؟
فرمایا کہ لایا ہوں چھڑا کر اسے ماں سے
اے خاک خبردار مرے راحتِ جاں سے

برباد نہ کیجو، یہ بضاعت ہے ہماری
راحت اسے دیجو یہی راحت ہے ہماری
اے ارض مقدس یہ امانت ہے ہماری
اٹھارہ برس کی یہی دولت ہے ہماری
تربت کی جگہ چاہیے، بے جان کی خاطر
خاطر سے مری کیجیو مہمان کی خاطر

سب گھر ترا ہو جائے گا اس چاند سے روشن
بن جائے گا صحرائے بلا وادی ایمن
لو چلتی ہے اس دھوپ میں عریان ہے یہ تن
اے دشت پر آشوب اُڑہالے اسے دامن
شیریں سخن و گل بدن و غنچہ ہن ہے
لازم ہے ترحم کہ یہ محتاج کفن ہے

ہاتھ آئے گا ایسا نہ تجھے پھر گہر پاک
رشتہ میں یہ اس کے ہے جو ہے صاحب لولاک
رتبے کو ترے دیکھ کے جھک جائیں گے افلاک
اور آنکھوں پہ رکھیں گے ملائک تجھے اے خاک
اعجاز مسیحا کے نظر آئیں گے تجھ سے
بیمار زمانے کے شفا پائیں گے تجھ سے

شپیر کے سینے کا مکیں تجھ کو ملا ہے
فرزند شہ عرش نشیں، تجھ کو ملا ہے
اے خاک عجب در ثمیں تجھ کو ملا ہے
خاتم کے سیماں کا نگیں تجھ کو ملا ہے
جیتا اسے قسمت نے نہ پھیرا مرے گھر میں
رونق ترے گھر میں ہے اندھیرا مرے گھر میں

سُن سُن کے یہ پُردرد کلام شہ ابرار
کہتے ہیں کہ مقتل کی زمین ہل گئی اک بار
پیدا ہوئی آواز کہ اے خلق کے سردار
لال آپ کا یاں سوئے زہے طالع بیدار
یوں رکھوں گی آرام سے اس نور نظر کو
ماں چھاتی پہ جس طرح سلاتی ہے پسر کو

ہے فخر کی جا آپ کا لال اور مرا گھر
مولا کبھی بے چین نہ ہوں گے علی اکبر
ہے ہے صدف قبر کہاں اور یہ گوہر
اب تک تو الٹ جاتی ہیں یا سبط پیمبرؐ
لیتی عوض اس قتل کا بیداد گروں سے
جبریل امیں نے مجھے روکا ہے پروں سے

گر جانتی دنیا میں کبھی آئے گا یہ دن
زنہار نہ پانی پہ کبھی ہوتی میں ساکن
حیدر ہوئے آ کر مرے ہر امر کے ضامن
ہے ہے نہ اس آفت کی خبر تھی مجھے لیکن
زہرا کا پسر پانی سے محروم رہے گا
خوں مجھ پہ محمدؐ کے نواسے کا بہے گا

سب جانتے ہیں نوح کی امت کی تباہی
طوفاں ہوا امداد جو اللہ سے چاہی
سب دیتے ہیں حضرت کی غریبی پہ گواہی
مجبور ہوں میں اے پسر شیر الہی
برباد یہ ناری ہوں تو کچھ دور نہیں ہے
ثابت ہوا حضرت کو ہی منظور نہیں ہے

کروٹ میں اگر لوں تو ابھی زلزلہ آ جائے
شق ہوں تو ابھی مجھ میں یہ سب فوج سما جائے
ایک ایک کو ہر غار، دہن کھول کے کھا جائے
اعدا کا پرا، قعر جہنم میں چلا جائے
طوق آتش سوزاں کے ہوں اور ان کے گلے ہوں
قاروں کا خزانہ تو ہو اوپر یہ تلے ہوں

حضرت نے کہا بندے پہ ہے فضل الہی
سب حکم میں ہیں ماہ سے تا مسکن ماہی
میری نہ فقیری، نہ کسی اور کی شاہی
ہاں ہاں مجھے منظور نہیں ان کی تباہی
مہلت ابھی دے تو انھیں گو بے ادبی کی
وہ نوح کی اُمت تھی، یہ امت ہے نبیؐ کی

یہ کہہ کے فرس تک گئے غمگین و الم ناک
کچھ عرض کو تب آئی ہوا اُڑنے لگی خاک
حضرت سے کہا، اے پسر سید لولاک
ہو حکم تو اس فوج کا قصہ ہی کروں پاک
تن روح سے خالی ہو دہن خاک سے بھر جائیں
آندھی ابھی یوں آئے کہ ٹکرا کے یہ مر جائیں

بھر کر نفس سرد یہ بولے شہ ذی جاہ
پانی یہ نہ دیں میں تو ہوں ان سب کا ہوا خواہ
ان ناریوں نے، خاک کیا گھر کو مرے آہ
برباد ہو، اُمت یہ گوارہ نہیں واللہ
مشکل نہیں کچھ سہل ہے، سب راہ خدا میں
کھائیں گے ہمیں برچھیاں، اس گرم ہوا میں

یہ کہہ کے ہوئے جلوہ نما خانہ زیں پر
خاتم پہ نگیں جیسے ہو اور نقش نگیں پر
پرتو سے بچھی چادرِ مہتاب زمیں پر
بوسہ دیا نصرت نے رکاب شہ دیں پر
جبیل و سرافیل سپرداری کو آئے
اقبال و حشم غاشیہ برداری کو آئے

ہمت یہ پکاری کہ زہے عزم، زہے شان
ہاں ابن ید اللہ ترے ہاتھ ہے میدان
چلائے علی واہ یہ جرأت ہے مری جان
زہراؑ نے صدا دی تری تنہائی کے قربان
گھوڑے پہ شہادت کی ہو، تم تو تگ و دو میں
محبوب خدا ساتھ ہیں سر ننگے جلو میں

پیشانی پر نور سے تھا، دن میں اُجالا
رخ اور خط رخسار، یہ مہتاب، وہ ہالا
ابر و ہیں کہ سر تند سروہی کا ہے مالا
پلکیں نہیں جھپکیں پہ ہے لشکر تہہ و بالا
دیکھے سے نہ کیوں ہوش اڑیں اہل حسد کے
آنکھیں تو ہیں آہو کی پہ تیور ہیں اسد کے

جلتے رہیں کیونکر نہ مہ و خور سحر و شام
ہے حسن کی آتش سے بھبھوکا رخ گل فام
خال اور خط شپیرؑ وہ دانہ ہے تو یہ دام
ہے سب دل عالم کی اسیری کا سرانجام
بینی کو تو دیکھو کہ عجب شوکت شاں ہے
شپیر کے یہ حسن کے لشکر کا نشاں ہے

یک جا جو مناسب تھے نہ دو مردم بیمار
صانع نے اٹھائی ہے عجب نور کی دیوار
اک شاخ سے یا دو گل بادام ہیں اظہار
یا یہ الف ماہ دو ہفتہ ہے، نمودار
خوشبوئے گلستان ارم اس میں بھری ہے
گویا ورق زر پہ کلی گل کی دھری ہے

آتی ہے ثنائے در دنداں جو زباں پر
تقریر کے رشتہ میں پروتا ہوں میں گوہر
ہیرے کے نگیں ان سے ہوں کس طرح برابر
یہ بحر شرافت کے ہیں موتی، تو وہ پھر
ہنسنے میں جو پڑ جاتا ہے عکس ان کا فلک پر
بجلی بھی تڑپ جاتی ہے دانتوں کی چمک پر

دل کون سا گردن کی صفا پر نہیں قربان
مہتاب کو ہے جس کے گلے ملنے کا ارمان
گویا کہ ہلالِ شب اول ہے، گریبان
شانوں سے نشان اسد حق ہے نمایان
حیراں ہے نظر دوش مبارک پہ کماں ہے
یا قوس میں، خورشید جہانتاب نہاں ہے

ہیں بازوئے شپیر کہ شاخ شجر حسن
پڑتی ہے سدا نور پہ جن کے نظر حسن
گھر حسن کا سینہ ہے، تو شانے میں دُر حسن
طالع ہے کف دست سے مہر سحر حسن
ان ہاتھوں سے ہم دست کف خور نہیں ہے
خورشید کے پنجے میں بھی یہ نور نہیں ہے

شمشاد سے بالا قد بالائے مبارک
در پیش ہے اب وصف قدم ہائے مبارک
تعویذ شفا، نقش کف پائے مبارک
جس جا گذر ان کا ہے، وہ ہے جائے مبارک
واں آتے ہیں سجدہ کو ملک عرش بریں سے
احساں یہ ان ہی پاؤں کے ہیں سر پہ زمیں کے

جب ظہر تلک لٹ گئی سرکار حسینی
راہی سوئے جنت ہوئے انصار حسینی
خالی رفقاء سے ہوا دربار حسینی
مارا گیا، دریا پہ علمدار حسینی
نے مونس و یاور نہ مددگار تھا کوئی
ہمراہ نہ پیدل تھا، نہ اسوار تھا کوئی

اس وقت بھی مولا پہ عجب شوکت و شاں تھی
تصویر غم و درد سراپا سے عیاں تھی
منھ زرد تھا نیلے تھے لب اور خشک زباں تھی
تھراتے ہوئے ہاتھوں میں گھوڑے کی عناں تھی
نسبت ہے مہ نو سے قد راست کے خم کو
ہاتھوں سے رکابوں نے سنبھالا ہے قدم کو

لپٹے تھے جو لاشے سے پسر کے کئی باری
خون علی اکبر سے قبا سرخ تھی ساری
تھا گھوڑے پہ اس رنگ سے وہ عاشق باری
جس طرح سے جائے کسی دولہا کی سواری
معلوم یہ ہوتا تھا کہ بچھڑے ہیں دلہن سے
آجاتی ہے پھولوں کی مہک صاف بدن سے

افروختہ تھا چہرہ نورانی شپیرؑ
روشن تھی رخ مہر سے پیشانی شپیرؑ
زلفوں سے نمایاں تھی پریشانی شپیرؑ
تھراتے تھے سب سُن کے رجز خوانی شپیرؑ
نعرہ تھا کہ میں نام و نشاں اب و جد ہوں
روباہ ہیں سب میں اسد حق کا اسد ہوں

دو نور کے دریا جو ملاقی ہوئے اک بار
پیدا کیا اللہ نے مجھ سا دُر شہوار
وہ شمس و قمر عرش خدا کے جو ہیں سیار
ہیں جن کی ضیا سے مہ و خور مطلع انوار
روشن ہے شرف خلق پہ جن دونوں کے گھر کا
میں اختر تابندہ ہوں، اُن شمس و قمر کا

وہ نخل کہ جس نخل کی ہے اصل نبوت
وہ نخل کہ جس نخل کی ہے فرد ولایت
وہ نخل کہ جس نخل کی شاخیں ہیں امامت
وہ نخل کہ جس نخل کے سایہ میں ہے جنت
میوہ بھی اسی کا ہوں اسی کا گل تر ہوں
شیعہ مرے برگ اُس کے ہیں جس کا میں ثمر ہوں

میں عطر گل سرسبد باغ جہاں ہوں
پانی ہو دل سنگ وہ اعجاز بیاں ہوں
کاذب نہیں میں مخبر صادق کی زباں ہوں
کوثر کا تو مختار ہوں پر تشنہ دہاں ہوں
سب کے لیے رحمت ہوں عنایت ہوں خدا کی
کھوؤ نہ مجھے تم میں امانت ہوں خدا کی

زہراؑ مری مادر ہے، مرا باپ علیؑ ہے
احمدؐ کا بھی وہ دوست خدا کا بھی ولی ہے
فرزند ید اللہ، شجاع ازلی ہے
یہ تیغ وہ ہے جو سر مرحب پہ چلی ہے
کیا منھ ہے جو وار اس کا رکے فوج ستم سے
جبریل کے پر جلتے ہیں اس برق دو دم سے

دعوی ہو جسے، تیغ شرربار کو روکے
ضرب خلف حیدر کرار کو روکے
ہاں بڑھ کے کوئی ڈھال پہ تلوار کو روکے
بجلی کو جو روکے وہ مرے وار کو روکے
گردوں پہ نہ ٹھہرے گی زمیں سے نہ رُکے گی
تم کیا ہو؟ پرِ روح امیں سے نہ رکے گی

لو تیغ شرر بار، نکلتی ہے خبر دار
لو ضرب مری فوج پہ چلتی ہے خبردار
لو زہر یہ ناگن اب اگلتی ہے، خبردار
لو تیغ علی رنگ بدلتی ہے خبردار
بخشا نہ اثر میری کسی بات نے تم کو
سنبھلو کہ لیا مرگِ مفاجات نے تم کو

یہ سنتے ہی لشکر تو ہوا سب تہہ و بالا
اور آپ نے قبضے پہ اُدھر ہاتھ کو ڈالا
کاٹھی سے کھنچی تیغ کہ لہرا گیا کالا
غل تھا کہ وہ منھ ناگ نے، بانبی سے نکال
کاٹا جسے پھر کب اسے یارائے سخن ہے
دیکھو تو زبانیں تو ہیں دو، ایک دہن ہے

یہ کاٹ کے ہر صف کو نکل جائے گی سن سے
لشکر ہہ خزاں لائے گی، جوہر کے چمن سے
زہر اس کا چڑھے گا تو نہ اترے گا بدن سے
اژدر ہے نکلتے ہیں شرر اس کے دہن سے
زور اس سے کسی کا تہہ گردوں نہ چلے گا
جس دم یہ چلے گی، کوئی افسوں نہ چلے گا

دریا میں تلاطم ہوا، لشکر میں ہوا شور
جس شور سے بہرام کی تھرانے لگی گور
ذرہ سے اڑے کبک تو جنگل سے اُڑے مور
صفدر کے قدم بڑھتے ہی اعدا کا گھٹا زور
آمد میں بہادر کی، شجاعت کے چلن تھے
نے شیر ترائی میں نہ جنگل میں ہرن تھے

ناگاہ بیاباں میں لگی، برق چمکنے
روکا سپہر مہر کو چہرے پہ فلک نے
دہشت سے دلیروں کی لگی آنکھ جھپکنے
دیکھا زرہ جسم کو تھرا کے سمک نے
پڑنے لگی اعدا پہ جو ضربت شہ دیں کی
تم ہوگئی ضربت سے کمرگا و زمیں کی

بجلی کی تڑپ اسپ دلاور نے دکھائی
تصویر اجل، تیغ دو پیکر نے دکھائی
اور آنکھ ہر اک فرد کو جوہر نے دکھائی
قوت اسد اللہ کی، سرور نے دکھائی
تیر ایک طرف تیر فگن ایک طرف تھے
سر ایک طرف جمع تھے تن ایک طرف تھے

چمکی صفت برق جو شمشیر سر انداز
انداز وِغا بھول گئے، سب قدر انداز
گوشے میں چھپا سہم کے ہر خانہ برانداز
رخ پھر گئے بھاگے صفت تیر در انداز
گھبرا گئے چلے کدھر اور تیر کہاں کے
خود اہل خط پھنس گئے حلقوں میں کماں کے

تھے موت کے حلقے میں کماں دار نظر بند
تیروں کا یہ عالم تھا کہ تھے طائر پر بند
نیزے کا کوئی باندھتا تھا بڑھ کے اگر بند
وا کرتا تھا ہر بند کو حیدر کا جگر یند
سب بند کھلے ناخن شمشیر قضا سے
باقی کوئی رہتی ہے گرہ عقدہ کشا سے

جانوں کا ابھی نرخ، نہ زنہار کھلا تھا
سر بک رہے تھے، موت کا بازار کھلا تھا
ہر زخم کا منھ، صورت سوفار کھلا تھا
دروازہ اجل کا پئے کفار کھلا تھا
زخم اُن کو زبس تیغ شرر دم کے لگے تھے
ناری سبھی رستے پہ جہنم کے لگے تھے

سب فوج کو نظروں میں زبس توں لیا تھا
گویا پئے چورنگ انہیں مول لیا تھا
تلوار نے بھاگے ہووں کو رول لیا تھا
صفدر نے در فتح و ظفر کھول لیا تھا
خون تن اعدا سے زمیں لال ہوئی تھی
تلوار کلید در اقبال ہوئی تھی

کیا تاب جو کُشتے کی کوئی لاش اٹھائے
پرزے ہو وہ خود جو تن صد پاش اُٹھائے
کیا منہ تھا جو کوئی سر پر خاش اٹھائے
کس طرح نظر مہر پہ خفاش اُٹھائے
آنکھوں میں چکاچوند تھی اس برق دوسر سے
منھ ڈھانپا تھا ہر ایک سیہ رونے سپر سے

پنہاں تھے زرہ میں جو سیہ کاروں کے اندام
صاف اس سے عیاں ہوتے تھے معنی دو و دام
یوں کاٹ کے کڑیوں کو نکل آتی تھی، صمصام
جس طرح سے ماہی کو نہ ہو دام میں آرام
وه تیغ، زرہ پوشوں کی کیا فوج پہ ٹھہرے
دریا پہ گرے برق، تو کیا موج پہ ٹھہرے

جس وقت چمکتی تھی وہ پر کالہ آتش
ہو جاتے تھے چار آئینہ والے بھی مشوش
ہر غول میں گردن کو جھکا لیتے تھے سرکش
اک ہوش میں رہتا تھا تو ہو جاتے تھے دس غش
ہشیار صدا دیتے تھے جاگو اجل آئی
ہر صف میں یہ تھا شور کہ بھاگو اجل آئی

چار آئینہ کو اٹھ کے جو کر دیتی تھی تلوار
ششدر تھا کوئی اور کوئی حیراں کوئی ناچار
تھا شور کہ صابون میں رکتا ہے کہیں تار
سر خاک پہ برساتی ہے یہ برق شرر بار
آفاق میں ثانی نہیں، اس برق دوسر کا
شمشیر تو یہ، ہاتھ ید اللہ کے پر کا

گہ غرب کی جانب تو سوئے شرق کبھی تھی
اور خاک میں دنبالہ تلک، غرق کبھی تھی
گہ زیر فرس اور بہ سر فرق کبھی تھی
پانی تھی کبھی، ابر کبھی، برق کبھی تھی
بے دست ستمگاروں کے دستے نظر آئے
ہر ضرب میں سر تن سے برستے نظر آئے

تھا چار طرف شام کے لشکر میں تلاطم
آندھی سی اٹھی، جیسے سمندر میں تلاطم
برپا تھا عجب فوج ستم گر میں تلاطم
واں بحر میں ہل چل تھی ادھر بَر میں تلاطم
تھا شور کہ لشکر کی بھی کثرت میں کمی ہے
ٹوٹی ہوئی کشتی کہیں پانی میں چلی ہے

رُخ پھر گئے سب کے تہ و بالا ہوا لشکر
گھبرا کے پکارا پسر سعد ستمگر
انبار ہیں کشتوں کے صفیں ہو گئیں بے سر
اب رحم کا ہنگام ہے، یا سبط پیمبر
پردا نہ کیا فاش کبھی امت بد کا
مشہور ہے عالم میں کرم آپ کے جد کا

سو بار لعینوں نے کیا قتل کا آہنگ
اُس رحمت حق نے کبھی اس طرح نہ کی جنگ
شکوہ نہ کیا جب دُرِ دنداں پہ لگا سنگ
گردن میں ردا ڈال کے کھینچا نہ ہوئے تنگ
حضرت میں بھی خو بوے شہنشاہ عرب ہے
کھلتا نہیں اس غیظ کا کیا آج سبب ہے

حضرت نے یہ ارشاد کیا روک کے تلوار
انصاف کر انصاف کر اے ظالم غدار
تنہا میں کئی لاکھ ترے ساتھ ستمگار
امت نے دیے ہیں کسی مرسل کو یہ آزار
ہاں ظلم رسولوں پہ بھی ہر چند ہوا ہے
پانی تو کسی پر نہیں یوں بند ہوا ہے

ہے دست ہوا کس کا مرا بھائی سا بھائی
چھاتی پہ سناں کس کے جواں بیٹے نے کھائی
غربت میں لٹی کون سے مرسل کی کمائی؟
اک دن میں ہوئی کس کے بھرے گھر کی صفائی؟
یوں باغ کٹا خنجر و شمشیر سے کس کا؟
ششماہہ پسر قتل ہوا تیر سے کس کا؟

اس ظلم پہ کچھ حرف نہیں منھ سے نکالا
میرا ہی یہ تھا کام، کہ غصے کو سنبھالا
لڑتا میں تو تھا کون مرا روکنے والا
اک حملے میں تھا، دفتر عالم تہ و الا
ہوتا ابھی نازل غضب اس لشکر کیں پر
ہوتی یہ زمین چرخ پہ اور چرخ زمیں پر

کہتے ہیں جسے غیظ وہ اب تک نہیں آیا
جو حکم خدا تھا، سو بجا اس کو میں لایا
ان ہاتھوں نے کب زور ید اللہ دکھایا؟
ڈرتا ہے عبث، جنگ سے لے ہاتھ اٹھایا
چرچا رہے اس کا بھی کہ مظلوم نے جاں دی
طالب جو اماں کا ہے تو لے تجھ کو اماں دی

روکوں نہ ابھی ہاتھ کو تھا دل میں یہ میرے
دشمن ہے مگر رحم کیا حال پہ تیرے
لے فوج سے کہہ دے کہ پھر آکر مجھے گھیرے
قاتل کو بلا جلد چھری حلق پہ پھیرے
جرأت کو تو دیکھا پسر شیر خدا کی
مظلومی بھی اب دیکھ غریب الغربا کی

کیا علم ہے کیا صبر، نثار شہ دلگیر
خوں پونچھ کے مولا نے رکھی میان میں شمشیر
خوش ہو کے پھرے دُور سے بھاگے ہوئے بے پیر
پہلو پہ لگیں برچھیاں، چھاتی پہ لگے تیر
کپڑے ہوئے سب سرخ شہ تشنہ گلو کے
ہر زخم سے چھٹنے لگے فوارے لہو کے

تیروں کے جہاں زخم تھے واں پڑتی تھی تلوار
تلوار کے زخموں پہ لگے برچھیوں کے وار
تھے برچھیوں کے زخم سے پیکان ستم پار
باہم تھے بدن پر لب زخم اور لب سوفار
دھاریں تھیں لہو کی، رخ پاک شہ دیں پر
پیوست ہوئے تھے کئی تیر ایک جبیں پر

جن انگلیوں سے خلق کی تھی عقدہ کشانی
کٹ کٹ کے انہیں ہوگئی ہاتھوں سے جدائی
خوں سے نظر آتی تھی کف دست حنائی
گلدستہ فردوس تھی، مجروح کلائی
تھے بازوؤں پر زخم جو شمشیر عدو کے
ڈوبی ہوئی تھیں مچھلیاں دریا میں لہو کے

پہلو پہ لگاتا تھا جو نیزہ کوئی بے پیر
دل تھام کے جھکتے تھے فرس پہ شہ دلگیر
غل ہوتا تھا لو گرتے ہیں اب خاک پہ شپیرؑ
سر پیٹ کے پردے سے نکل آئی تھی ہمشیر
گھبرا کے ہر اک گام پہ گرتی تھی سکینہؑ
بسمل کی طرح لوٹتی پھرتی تھی سکینہؑ

کہتی تھی یہ ماں کُرتے کے دامن کو پکڑ کر
اللہ نہ جا رن میں نہ جا اے مری دلبر
ننھے سے اُٹھا ہاتھ یہ کہتی تھی وہ دختر
تم دیکھو تو ہے ہے یہ ستم ہوتا ہے کس پر
کیوں روکتی ہو؟ تیغ و تبر کھانے دو مجھ کو
رہوار سے گرتے ہیں پدر جانے دو مجھے کو

اس خوں میں بھری چاند سی صورت کے میں واری
بھولی نہیں اس دم بھی انھیں یاد ہماری
سر پیٹ کے کرتی ہوں جو میں گریہ و زاری
مڑ مڑ کے ادھر دیکھ چکے ہیں کئی باری
نرغہ ہے لعینوں کا ادھر آ نہیں سکتے
مجھ تک مرے مظلوم پدر آ نہیں سکتے

بابا تو ہمیں پیار سے چھاتی پہ سلائیں
ہم ایسے بُرے وقت میں پاس ان کے نہ جائیں
اب دل کو یہ امید نہیں ہے کہ وہ آئیں
اماں مجھے لے آنے دو بابا کی بلائیں
رہوار سے گر کر شہ والا نہ ملیں گے
جیتے ہیں ابھی پھر مرے بابا نہ ملیں گے

ماں کہتی تھی واں تیر ستم چلتے ہیں واری
سادات کے بچوں کے بھی دشمن ہیں یہ ناری
کہتی تھی مچل کر یہی وہ پیاس کی ماری
جانے دو مجھے جان نہیں باپ سے پیاری
اس وقت اگر روکو گے مجھ خستہ جگر کو
اچھا میں تمھیں لوگوں سے پھر لوں گی پدر کو

دیکھو مجھے روکو گے تو پچھتاؤ گے لوگو
پھر لال کو زہراؑ کے کہاں پاؤ گے لوگو
گر ذبح ہوئے وہ تو کدھر جاؤ گے لوگو
کیا داغ یتیمی مجھے دکھلاؤ گے لوگو
فریاد مری سُن کے تڑپ جائیں گے بابا
زخمی بھی جو ہوں گے، تو چلے آئیں گے بابا

پردے سے کئی بار تڑپ کر نکل آئی
چھوڑی نہ مگر ہاتھ سے مادر نے کلائی
شپیرؑ کو چلائی وہ دے دے کے دہائی
کچھ بس نہیں مجبور ہے یہ آپ کی جائی
یہ قافلہ میدان میں جانے نہیں دیتا
بابا کوئی تم تک ہمیں آنے نہیں دیتا

روئے یہ صدا بیٹی کی سُن کر شہ ذی جاہ
نزدیک تھا خیمہ پہ نہ جانے کی ملی راہ
اک تیر سہ شعبہ جو لگا سینے پہ ناگاہ
گھوڑے سے گرا خاک پہ فرزند یداللہ
تھا دھیان کہ مل لیویں اگر آئے سکینہ
بھر کر نفس سرد کہا ہائے سکینہ

اس دم نہ سکینہ کو رہا ضبط کا یارا
چلائی کہ اماں مجھے بابا نے پکارا
دیکھو تو کہ اس وقت بھی ہے، دھیان ہمارا
اک دم مری فرقت ۔۔۔۔۔۔۔۔۔۔۔۔۔۔۔۔۔ گوارا
گرتے ہوئے ہاتھوں سے جگر تمام لیا ہے
کس درد سے بابا نے مرا نام لیا ہے

یہ کہہ کے لگی دیکھنے پردے کو اُٹھا کر
دیکھی وہ قیامت کہ نہ دیکھے کوئی دختر
تھا سینۂ اقدس پہ لعیں، حلق پہ خنجر
اُمت کی دعا مانگتے تھے سبط پیمبرؐ
چلائی سکینہ کہ جگر پھٹتا ہے اماں
ہے ہے مرے بابا کا گلا کٹتا ہے اماں

یاں رہ گئی سر پیٹتی وہ بے کس و مضطر
واں کٹ گیا شمشیر ستم سے سر سرور
خاموش انیسؔ اب کہ چھری چلتی ہے دل پر
تا حشر نہ کم ہوگا، غم سبط پیمبرؐ
جب تک کہ زمیں پر فلک پیر رہے گا
ہر گھر میں یوں ہی ماتم شبیر رہے گا

MarsiyaeMarsiya
www.emarsiya.com