www.emarsiya.com
جلد اول
مرثیہ میر انیس

سبط نبیؐ سے منزلِ مقصد قریب ہے
آرام گاہ جانِ محمدؐ قریب ہے
مولد تو دو مد رہ گیا مشہد قریب ہے
جس جا لحد بنے گی وہ سرحد قریب ہے
جاتے ہیں آپ خلق کی مشکل کشائی کو
آئی ہے کربلا سے اجل پیشوائی کو

ہے شور آمد آمد شاہ فلک سریر
فوجوں کی ہر طرف سے چلی آتی ہے یہر
دعوت کے واسطے ہیں سنانیں لیے شریر
حضرت کی پیش کش کو کمانیں ہیں اور تیر
پانی پہ چوکیاں ستم آر اٹھاتے ہیں
دریا کے گھاٹ برچھیوں سے روکے جاتے ہیں

شقۓ گئے ہیں شام کے حاکم کے جا بہ جا
ہر پر گنے سے بے طلب لشکر جفا
اگر اترتی جاتی ہیں فوجیں جدا جدا
لیتا ہے جائزہ عمر سعد بے حیا
غل ہے کریں گے قتل جو زہراؑ کے ماہ کو
انعام میں ملے گا دو ماہہ سپاہ کو

تیغیں سلاح خانہ سے نکلی ہیں بے شمار
ہے جا بہ جا درستی اسباب کارزار
ہوتے لیس بس تیروں کے دستے کئی ہزار
خنجر ہوئے ہیں ذبح کو پیاسوں کے آبدار
نوکیں نکالی جاتی ہیں تیروں کی سان پر
پھل برچھیوں پہ چڑھتے ہیں پرچم نشان پر

وہ سالک طریق ہدایت ہے شاد شاد
ہے آرزو کہ جلد ملے گوہر مراد
بہتے ہیں اشک جوش پہ ہے بحرا اتحاد
لب پر اُسی کا ذکر ہے دل میں اُسی کی یاد
معشوق کے سوا کوئی پیش نظر نہیں
یہ شوق وصل ہے کہ کسی کی خبر نہیں

وہ گرمیوں کے دن وہ پہاڑوں کی راہ سخت
پانی نہ منزلوں نہ کہیں سایہ درخت
ڈوبے ہوئے پسینوں میں ہیں غازیوں کے رخت
سونلا گئے ہیں رنگ جوانان نیک بخت
راکب عبائیں چاند سے چہروں پہ ڈالے ہیں
تونسے ہوے سمند زبانیں نکالے ہیں

چلتی ہے لوں حرارت خورشید ہے دو چند
مرجھا گئے ہیں نخل ہوا میں، ہے یہ گزند
جھیلوں میں ہیں درند درختوں پہ ہیں پرند
ہے دھوپ میں رسول کا فرزند ارجمند
غربت میں بے کسی ہے شہ دیں پناہ پر
سایا ہے آفتاب کا زہراؑ کے ماہ پر

وہ دن ہیں جن دنوں نہیں کرتا کوئی سفر
صحرا کے جانور بھی نہیں چھوڑتے ہیں گھر
رنج مسافرت میں ہیں سلطان بحر و بر
لب برگ گل سے خشک میں چہرہ عرق میں تر
آتی ہے خاک اڑ کے یمین و یسار سے
گیسوئے مشک بار اٹے ہیں غبار سے

اہل حرم میں محمل و ہودج میں بیقرار
معصوم پانی مانگتے ہیں رو کے بار بار
بانوؑ پکارتی ہے کہ یا شاہ نامدار
گرمی سے جاں بہ لب ہے مرا طفل شیر خوار
کیونکہ یہ دُکھ اُٹھے چھ مہینے کی جان سے
گرمی ہے یا برستی ہے آگ آسمان سے

چلاتی ہے سکینہؑ کہ اچھے مرے چچا
محل میں گھٹ گئی مجھے گودی میں لو ذرا
بابا سے کہدو اب کہیں خیمہ کریں بپا
ٹھنڈی ہوا میں لے کے چلو تم پہ میں فدا
سایہ کسی جگہ ہے نہ چشمہ نہ چاہ ہے
تم تو ہوا میں ہو مری حالت تباہ ہے

جب طے ہوئی وہ منزل آفت قریب شام
اس روز تعلیبہ میں شہ کا ہوا قیام
اکبرؑ نے آن کر کیا پردے کا اہتمام
ناقوں سے اُترے آل نبیؐ با صد احترام
ڈوبے ہوے عرق میں سبھوں کے لباس تھے
دل رندھ گئے تھے چاند سے چہرے اداس تھے

اترے رفیق خاص قریب خیام شاہ
کچھ فاصلہ سے گرد فرد کش ہوئی سپاہ
نکلا حرم سے حضرت خیرالنساؑ کا ماہ
کرسی پہ جلوہ گر ہوا وہ عرش بارگاہ
ہر نخل غیرت شجر طور ہو گیا
صحرا خدا کے نور سے معمور ہو گیا

اس دن بہت اداس تھا زہراؑ کا یادگار
زردی تھی رُخ پہ گیسوؤں پر راہ کا عنبار
صحرا پہ گہہ نظر تھی گہے سوئے کوہسار
کہتے تھے دیکھ دیکھ کے گردوں کو بار بار
کس کو نہ بے وطن کیا کس پر جفا نہ کی
اے وہر تو نے آہ کسی سے وفا نہ کی

یہ کہہ کے رو رہے تھے شہ دیں کہ ناگہاں
ناقے پہ ایک شخص ہوا دور سے عیاں
عباسؑ سے یہ کہنے لگے شاہ دوجہاں
تم جلد اس عرب کو بلا لاؤ بھائی جان
تشویش ہے رسول خدا کے حبیب کو
کچھ پوچھنا ہے اس سے حسینؑ غریب کو

جلدی چلے یہ سنتے ہی حکم شہ انام
پاس اس کے جا کے آپ نے کی سبقت سلام
ناقہ بٹھا کے کود پڑا تب وہ نیک نام
عباسؑ نامور نے یہ اس سے کیا کلام
آیا ہے تو جدھر سے اُدھر ہم بھی جاتے ہیں
اے شخص جلد چل تجھے آقا بلاتے ہیں

دیکھا جو رعب و دبدبۂ شوکت و جلال
دست ادب کو جوڑ کے اس نے کیا سوال
ہے کون شخص آپ کا آقائے خوش خصال
عباسؑ نے کہا کہ رسولِؐ خدا کا لال
نور نگاه فاتح بدر و حنین ہے
آقا کا میرے اسم مبارک حسینؑ ہے

یہ سن کے اشک آنکھوں سے اُس شخص نے بہائے
چھاتی پہ ہاتھ مار کے بولا کہ ہائے ہائے
کیوں اس طرف کو سید والا وطن سے آئے
آفت سے نور چشم علیؑ کو خدا بچائے
سب اہل شیر ہیں کوفیوں کو ان سے بیر ہے
پھر جائیں آپ جانب یثرب تو خیر ہے

گھبرا گئے یہ سنتے ہی عباسؑ با وفا
فرمایا اے عرب ترے رونے کی وجہ کیا
مسلمؑ نے بھی یہ حال تو خط میں نہیں لکھا
اُس نے کہا کہ اور سے کچھ واں کا ماجرا
سب شہر پھر گیا ہے شہر خاص و عام سے
کہنا ہے جو کہوں گا مفصل امامؑ سے

پہونچا وہ جب قریب شہنشاہ سرفراز
تسلیم کر کے پاؤں پہ رکھا سر نیاز
ہاتھ اس کا لے کے ہاتھ میں اٹھے شہ حجاز
بولا کنارے جا کے وہ اُمت کا کار ساز
گر نیک ہو سفر تو وسیلہ ظفر کا ہے
آنا ہوا کدھر سے ارادہ کدھر ہے

کی عرض اس نے اے پسر سید البشر
کوفے کے شہر شوم سے آتا ہوں میں ادھر
فرمایا شہ نے ہے تجھے مسلمؑ کی کچھ خبر
رونے لگا وہ مردِ مسافر جھکا کے سر
شہ بولے وجہ کیا جو ترا حال غیر ہے
جلدی بتا کہ میرے مسافر کی خیر ہے

گھبرا کے حال پوچھتے تھے شاہ نامدار
گرگر کے وہ قدم پہ یہ کہتا تھا باربار
پھر چلیے اب وطن کی طرف بہر کردگار
کوفے میں سب ہیں عہد شکن اور ستم شعار
آل رسول پاک پہ کیا کیا جفا نہ کی
یہ ہیں وہی جنہوں نے علیؑ سے وفا نہ کی

ہاتھوں کو جوڑتا ہوں میں شاہا ! نہ جائیے
بہر علیؑ و احمدؐ و زہراؑ، نہ جائیے
اُس جا دغا ہے، سید والا نہ جائیے
آقا نہ جائے مرے مولا نہ جائیے
کیا دور ہے جو آ کے عدو سد راہ ہوں
ایسا نہ ہو کہ آلِ محمد تباہ ہوں

بچوں پہ رحم کیجیئے یا شاہ انس و جاں
پہونچے نہ ان گلوں کو کہیں صدمۂ خزاں
بچھڑے نہ اس صغیفی میں اکبرؑ سا نوجواں
رکھے خدا جہاں میں یداللہ کا نشاں
پھولا پھلا رسولِ خدا کا چمن رہے
روشن سدا چراغ مزار حسنؑ رہے

یہ فکر ہے جو آپ کو لکھے ہیں سب نے خط
مطلب یہ ہے کہ یاں تلک آویں کسی نمط
مضموں بھی سب غلط ہیں عبارت بھی سب غلط 
یہ خط نہیں ہیں قتل کی تدبیر ہے فقط
حاکم کا مدعا ہے کہ ظلم و ستم کروں
گر جھوٹ ہو تو ہاتھوں کو اپنے قلم کروں

کوفی تمام مایۂ جو رو فساد ہیں
مفسد ہیں بد طریق ہیں بد اعتقاد ہیں
تربت میں فاطمہؑ کے رُلانے پہ شاد ہیں
تیغیں ادھر ہیں دل سوئے ابن زیاد ہیں
بے ہمتوں نے کون سا وعدہ وفا کیا
کیوں کر کہوں کہ مسلمؑ بے کس سے کیا کیا

پھر بولا سر کو پیٹ کے باصد غم و محن
آقا ہوا شہید وہ مظلوم بے وطن
نیزے پہ سر ہے جسم ہے بے گور و بے کفن
اور اب تلک بندھی ہوئی ہے پاؤں میں رسن
تربت نہیں نصیب تن پاش پاش کو
گلیوں میں لوگ کھینچتے پھرتے ہیں لاش کو

باقی جو تھا حضور کا غم خوار و خیر خواہ
مسلمؑ نے لی تھی گھر میں اسی دوست کے پناہ
کوڑے لگے پہ منہ سے نہ کی اس جری نے آہ
مسلمؑ کے ساتھ وہ بھی ہوا قتل بے گناہ
صادق جو تھے وفا میں تو کامل تھے عشق میں
دونوں کے سرروانہ ہوئے ہیں دشق میں

شہ نے سنا عرب سے جو سارا یہ ماجرا
فرمایا بازگشت ہے سب کی سوئے خدا
جو مسلم غریب پہ ہونا تھا ہو چکا
باقی ہے کچھ جو ظلم وہ اب ہم پہ ہوئے گا
خواہان مرگ سبط رسالت مآب ہے
اُن کا جہاں سے کوچ مرا پا تراب ہے

یہ بات کہہ کے رونے لگے شاہ نامدار
وا مسلما کہا گئی باری بحال زار
فرماتے تھے کہ ہاے مرے یار غم گسار
بھائی حسینؑ تیری غریبی پہ ہو نثار
میں جانتا تھا اب مرے لینے کو آؤ گے
اس کی خبر نہ تھی کہ ہمیں چھوڑ جاؤ گے

دوڑے ہوئے جب آئے تم اس شہر کے قریب
مارے گئے وہاں کوئی جس جا نہ تھا حبیب
پردیس میں لحد بھی نہ تم کو ہوئی نصیب
کیا سفر تھا ہائے مرے قاصد غریب
تکتے تھے مجھکو پاس سے منہ پھیر پھیر کے
کوفے میں لے گئی تھی اجل تم کو گھیر کے

کوفی بدی کریں گے یہ مجھکو نہ تھی خبر
شرمندہ ہے حسینؑ تمہیں پہلے بھیج کر
در پیشن ہے ہمیں بھی اسی طرح کا سفر
اب ہم بھی آن پہونچے ہیں واں تم گئے جدھر
رتبے بڑے ہیں کُشتۂ اول کے واسطے
سبقت تو ہے ضرور ہر اول کے واسطے

اتنے میں روتے روتے جو کچھ آگیا خیال
مسلمؑ کے دونوں بیٹوں کا پوچھا عرب سے حال
اس نے کہا کہ کیا کہوں اے شاہ خوش خصال
حارث کے ہاتھ آگئے وہ دونوں نونہال
بیرحم نے یتیموں پہ کیا کیا ستم کیے
بازو بندھے تھے دونوں کے جب سر قلم کیے

آتا تھا شہر کوفہ سے حس دم میں نوحہ گر
حاکم کے آگے جاتے تھے وہ چھوٹے چھوٹے سر
آنکھیں کھلیں تھیں چاند سے چہرے تھے خوں میں تر
رخ پر بڑی لٹکتی تھیں زلفیں ادھر اُدھر
ہاتھوں سے آشکارا نشان سجود تھے
بیرحم کے طمانچوں سے عارض کبود تھے

فریاد کر کے کہنے لگے سرور عرب
خاموش رہ کہ صبر کی طاقت نہیں ہے اب
ہندوں کا اختیار ہے کیا جو رضائے رب
دونوں یتیم بھی نہ بچے اس کے ہے غضب
معلوم تھا کسے کہ تباہی یہ آئے گی
ماں ان کی جب سنے گی تو کیا خاک اڑائے گئی

رو رو کے پوچھا بچوں کی قبروں کا جب پتا
وہ شخص دونوں ہاتھوں سے سر پیٹنے لگا
کی عرض کچھ نہ پوچھیئے اے ابنِ مرتضاؑ
تجہیز کیسی قبر کجا اور کفن کجا
یوں دفن کم ہوا ہے کوئی کائنات میں
خندق میں لاش باپ کی بیٹے فرات میں

یہ سن کے اٹھ کھڑے ہوے حضرت بہ چشم نم
کہنے لگا وہ مرد عرب چوم کر قدم
اب کس طرف کا قصد ہے اے سرور امم
شہ نے کہا کہ جائیں گے مقتل یہ اپنے ہم
منہ کو سنان و تیغ سے موڑا نہ جائے گا
مجھ سے خدا کی راہ کو چھوڑا نہ جائے گا

رخصت ہوا وہ مرد مسافر بصد فغاں
نہوڑائے سر کو گھر میں گئے شاہ دو جہاں
آنکھوں سے اشک ریش مبارک پہ تھے رواں
حضرت کو روتے دیکھ کے گھبرائیں بی بیاں
صدمے سے رنگ بانوؑے بیکس کا فق ہوا
زینبؑ زمیں پہ اٹھ کے گری یہ قلق ہوا

کلثومؑ سر کو پیٹ کے آئی بہن کے پاس
قاسمؑ کی والدہ میں نہ مطلق رہے حواس
تکتی تھی منہ کو شہ کے سکینہؑ بچشم یاس
سب سے زیادہ زوجۂ مسلمؑ کو تھا ہراس
خیمے سے صحن تک جو گئی جا بجا گری
چہرے سے رنگ اڑ گیا سر سے ردا گری

رونے سے شہ کے ہوش کسی کے نہ تھے بجا
سینوں میں دل دھڑکنے سے لرزاں تھے دست و پا
کہتی تھی رو کے زوجہ عباسؑ با وفا
باہر سے یاں انھیں تو بلائے کوئی ذرا
پوچھو تو حال کیوں شہ والا کا غیر ہے
کیا ہو گیا وطن میں تو لوگوں کی خیر ہے

کبریؑ پکارتی تھی کہ صغریٰ کی خیر ہو
یا رب مریض بیکس و تنہا کی خیر ہو
مسلم کی بیٹی کہتی تھی بابا کی خیر ہو
غربت میں قاصد شہ والا کی خیر ہو
ہے ہے وطن سے آن کے وہ لٹ گئے نہ ہوں
بھائی مرے پدر سے کہیں چھٹ گئے نہ ہوں

کہتی کبھی سکینہؑ سے رو کر وہ بے قرار
ہے دل میں شہ کے سب سے زیادہ تمہارا پیار
وجہ بکا تو پوچھو بہن تم یہ میں نثار
حضرت مجھی کو دیکھ کے روتے ہیں بار بار
پڑتا ہے دل میں شک مری چھاتی دھڑکتی ہے
رہ رہ کے غم کی آگ جگر میں بھرکتی ہے

اتنے میں بڑھ کے شاہ سے زینبؑ نے یہ کہا
بھیا مجھے بتاؤ تو رونے کی وجہ کیا
فرمایا شاہ نے کہ بہن قہر ہو گیا
بیٹوں سمیت قتل ہوا ابنِ عم مرا
مسلمؑ اسے کوفیوں نے بڑی بیوفائی کی
گاڑی نہ لاش بھی مرے مظلوم بھائی کی

پٹیو کہ رانڈ ہو گئی عباسؑ کی بہن
رنڈ سالہ اس کو دو کہ نہ اُس کو ملا کفن
مارا گیا مرے لیے ہے ہے وہ صف شکن
اب ہم نہ پھر کے جائیں گے ہم سے چھٹا وطن
آپہونچی فصل فاطمہؑ کے خاک اڑانے کی
زینبؑ یہ ابتدا ہے مرے مارے جانے کی

سمجھو تم اس خبر کو مرے قتل کی خبر
بانوؑ نے ساتھ زوجۂ مسلمؑ کے کھولا سر
پرسے کو آئی زوجہ عباسؑ نامور
بیکس تھا وہ شریک عزا ہو تمام گھر
رنڈ سالہ بی بیاں اُسے جس دم پنہائیں گی
اماں نکل کے قبر سے پرسے کو آئیں گی

کہدو سکینہؑ دختر مسلمؑ کے پاس جائے
چھاتی کو جب وہ پیٹے تو یہ سر پہ خاک اڑائے
کبریٰؑ برابر اس کے زمیں پر پچھاڑیں کھائے
باپ اُس کا مر گیا ہے گلے سے اُسے لگائے
ہم بھی خدا کی راہ میں اب قتل ہوئیں گے
اک دن اسی طرح ہمیں سب مل کے روئیں گے

یہ سُن کے چھاتیوں کو لگے پیٹنے حرم
چلائی رو کے زوجہ مسلمؑ کہ ہے ستم
مارا گیا سفر میں غلام شہ اُمم
فریاد ہے کہ رانڈ ہوئی میں اسیر غم
صدمے اجل کے تین دموں پر گذر گئے
وارث بھی مر گئے مرے بچے بھی مر گئے

غل سُن کے آئے خیمہ میں عباسؑ نامور
دیکھا بہن تڑپتی ہے سر ننگے خاک پر
دل غمر سے ٹکڑے ہو گیا روئے جھکا کے سر
بولے قریب آکے خدا پر کرو نظر
سمجھیں گے اُن سے قاتل مسلم نظر میں ہیں
پیٹو نہ سر کو سید والا سفر میں ہیں

وابستہ جس کے دم سے ہو اُس کا رہے خیال
لازم نہیں تمہیں کہ بھرے گھر میں کھولو بال
ہم سب غلام جن کے ہیں دیکھو تو ان کا حال
مانگو دعا جہاں میں رہے فاطمہؑ کا لال
لازم ہے تم کو صبر کہ دنیا میں نام ہوا
اُس کا زہے شرف کہ نثار امام ہو

مسلمؑ ہوے ہر اول فوج شہ انام
دنیا میں تاقیام قیامت رہے گا نام
لیا نیک کوچ تھا کہ ہوا خلد میں مقام
مخدومۂ جہاں انہیں روئیں گی صبح و شام
ماں سے سوا شفیق ہیں اور حق شناس ہیں
بچے تمھارے فاطمہؑ زہرا کے پاس ہیں

شوہر تمہارا صاحب عزت تھا اے بہن
حلے ملے بہشت میں پایا نہ گر کفن
زخموں کے بدلے ہاتھ لگا خلد کا چمن
ہم سایۂ رسولؑ ملا کو چھٹا وطن
راضی علیؑ ہوں شاد خدا کا حبیبؑ ہو
مانگو دعا کہ ہم کو یہ دولت نصیب ہو

مسلم کا خوں جو راہ خدا میں ہوا سبیل
پہونچا کنار کوثر و تسنیم و سلسبیل
۔۔۔۔۔۔۔۔۔۔۔۔۔ ذوالجلال سے رتبہ ہوا جلیل
عاقل کمال تھا پسر حضرت عقیلؑ
سمجھو نہ یہ سفر کی تباہی میں مر گیا
زندہ ہے وہ جو راہ الٓہی میں مر گیا

سمجھاتے تھے بہن کو یہ عباسؑ نامور
روتے تھے سر جھکائے ہوئے شاہ بحر و بر
مسلمؑ کو یاد کر کے حرم پیٹتے تھے سر
بیٹی پکارتی تھی کہ ہے ہے مرے پدر
تم بن ہماری زیست کی صورت بگڑ گئی
بیٹوں کو ساتھ لے گئے بیٹی بیچھڑ گئی

شور و بکا ذرا نہ ہوا کم تمام رات
سویا نہ کوئی خیمے میں اکرم تمام رات
تڑپا کئے امام دو عالم تمام رات
گھر میں رہا حسینؑ کے ماتم تمام رات
بس اے انیسؔ اب نہیں لکھنے کی تاب ہے
اس آتش الم سے کلیجہ کباب ہے
