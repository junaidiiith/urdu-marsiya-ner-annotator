www.emarsiya.com
نقوش، انیس نمبر

مرثیہ 11
آمد ہے کربلا میں شہِ دیں پناہ کی

1
آمد ہے کربلا میں شہ دیں پناہ کی
تجویز کر رہے ہیں ملک خیمہ گاہ کی
سُن کر خبر ورود شه کم سپاہ کی
ذروں نے مسکرا کے فلک پہ نگاہ کی
جنگل میں دن کو روشنی طور ہو گئی
کوسوں زمین حسن سے معمور ہو گئی

2
اے ارض کربلائے معلی خوش نصیب
کسی نےجہاں میں پائے ہیں ایسے رسا نصیب
کعبہ کو رشک ہے کہ ملے تجھ کو کیا نصیب
آتا ہے بادشاہِ امم حبّذا نصیب
خوش ہو ہوائے فصل بہاری قریب ہے
فرزند فاطمہ کی سواری قریب ہے

3
اترے گا اس زمیں پہ وہ مختارِ کائنات
زی جاه و زی کرامت و خوش خلق و خوش صفات
سردفتر نجات ہے سرمایہ حیات
قرآں میں جس کا وصف کرے ربِّ پاکذات
مالک تیرا حبیب خدا کا حبیب ہے
آمد لگی ہوئی ہے سواری قریب ہے

4
دریا میں شور ہے کہ ملا گوهر غریب
زہراؑ کے لال کے میں فدا ہوں خوشا نصیب
یہ دھوپ دشت و کوہ کی یہ موسم عجیب
ابر کرم نہیں تو نہ ہو میں تو ہوں قریب
گل بھی کھلے ہیں دشت میں بادِ صبا بھی ہے
سبزہ بھی ہے فضا بھی ہے ٹھنڈی ہوا بھی ہے

5
ہے ارض کربلائے معلی کا یہ کلام
عرش احتشام ہو گئی میں اے فلک مقام
ادنیٰ پہ یہ کرم یہ توجّہ یہ فیض عام
اب ہوگا اس زمیں پہ ملائک کا اہتمام
مجھ پر قدم ہیں راکب روش رسولؐ کے
غنچے یہاں کھلیں گے ریاض بتول کے

6
آتا ہے لشکر شہ دیں کرّ و فر کے ساتھ
اقبال بھی جلو میں ہے فتح و ظفر کے ساتھ
گو ہے قلیل فوج شہِ بحر و بر کے ساتھ
رستم کے ہوش اُڑتے ہیں لیکن نظر کے ساتھ
اشتر جلو میں آئے ہیں تازی بھی ساتھ ہیں
جرّار بھی جری بھی نمازی بھی ساتھ ہیں

7
پہنچے جو کربلا میں امام فلک مقام
دیکھا فلک کو پاس سے اور روک لی لگام
رُخ پھیر کر یہ پھر سوئے لشکر کیا کلام
شکر خدا کرو کہ سفر ہو گیا تمام
اترو مسافرو کہ اُترنے کی جا یہ ہے
خُلد بریں وہ سامنے ہے کربلا یہ ہے

8
بچپن سے جستجو مجھے اس سرزمیں کی تھی
خاک اس زمین پاک کی ارباب دیں کی تھی
بالفرض گو کہ اپنی ولادت کہیں کی تھی
پر اب ہوا ثبوت کہ مٹی یہیں کی تھی
کیا کیا شرف نہ ہوں گے عیاں یاں کی خاک سے
سمرن بنے گی نور کی اس خاکِ پاک سے

9
فرما کے یہ فرس سے جو اُترے شہِ اُمم
کس فخر سے زمیں نے بڑھ کے لیے قدم
ذروں نے دی صدا یہ چمک کر زہے قدم
مہر فلک سے رتبہ میں بالا ہیں آج ہم
کیا کیا طلوع نیّرِ دیں سے شرف ملے
اللہ رے آبرو کہ یہ دُر نجف ملے

10
اُترے جو یال تھام کے سلطانِ بجر و بر
روشن ہوئے جمال مبارک سے دشت در
فرمایا یہ پسر سے سوئے نہر دیکھ کر
دیکھو تو پیارے حضرت عباس ہیں کدھر
کی عرض اس جری سے یہ اک ذی شعور نے
چلیے کہ جلد یاد کیا ہے حضور نے

11
آیا قریب نیّرِ دیں جب وہ رشک ماه
بولے یہ مسکرا کے شہِ عرش بارگاہ
ہم دیر سے کھڑے ہوئے یہاں دیکھتے ہیں راہ
بھیا ابھی سے چھوڑ دیا ساتھ واہ واہ
خیمے بپا ہوں حکم جناب امیرؑ سے
وعدہ یہیں ہے مرنے کا ربِّ قدیر سے

12
بولا یہ ہاتھ جوڑ کے حیدر کا لالہ فام
منظور ہے حضور کو کب تک یہاں مقام
کیا اس زمیں کو کہتے ہیں یا سیّدِ انام
شاید ہے کہ بلائے معلی اسی کا نام
گر ہے وہی جگہ تو اترنا نہ چاہیے
سہواً بھی اس زمیں پہ ٹھہرنا نہ چاہیے

13
آتی ہے آبِ نہر سے مولا لہو کی بُو
دریا کو دیکھیے تو کہ پانی ہے یا لہو
دیکھا نہ تھا غلام نے یہ رنگِ آب جو
وحشت برس رہی ہے عجب ہے مقامِ ہو
فریادیں ہر حباب کے دل سے نکلتی ہیں
نہریں نہیں ہیں نہر پہ تلواریں چلتی ہیں

14
ساحل پہ سر پٹکتی ہیں موجیں بچشمِ نم
اک اک حباب پھوٹ کے روتا ہے دمبدم
نعرہ کناں ہیں مردم آبی بدرد و غم
شاید کسی ولی پہ ہوئے ہیں یہاں ستم
ہر شے ہے صرف نالہ و فریاد و آہ میں
پیاسا یہاں موئے گا کوئی حق کی راہ میں

15
دریا میں شور کیسا ہے اے شاہ بحر و بر
ساحل پہ خاک اڑتی ہے اللہ کس قدر
بے وجہ بیقرار نہیں مچھلیاں مگر
طوفاں اُٹھے گا نوح کا نہر فرات پر
بدعت مسافروں پہ اگر ہو عجب نہیں
میں پہنچ کہوں حضور یہ غم بے سبب نہیں

16
گزرے سفر میں پانچ مہینے امام پر
تکلیف وہ اٹھائی کہ اب زندگی ہے زہر
صد شکر اس مقام پر آئے یہ جبر و قهر
جن کے بلاتے آتے ہیں کس جا ہے ان کا شہر
خیمہ وہیں کریں جو یہاں سے قریب ہو
مدت کے بعد آج تو راحت نصیب ہو

17
وہ لوگ کس دیار کے ہیں یا شہ انام
کوفہ کے سب رئیس ہیں یا ساکنانِ شام
کیا اپنے گھر میں کرتے ہیں دعوت کا اہتمام
اب تک تو کچھ ظہور میں آیا نہ اے امام
حالِ سفر عیاں ہوا ساری خدائی کو
آیا حضور کی نہ کوئی پیشوائی کو

18
بھائی کے رخ کو دیکھ کے بولے امام دیں
اس جا سے اب قدم نہ اٹھائیں گے ہم کہیں
کھل جائے گا یہ حال سب سب اے میرے مہ جبیں
مہماں ہوئے ہیں جن کے سب آئیں گئے وہ یہیں
آئیں گے جب وہ لوگ تو دعوت بھی ہوئے گی
ایذا اٹھا چکیں گے تو راحت بھی ہوئے گی

19
خیمه بپا تو کیجے نہ مخفی رہے گا حال
کثرت سے ظالموں کی گزر ہوگایاں محال
کوسوں نہ جائے گی نظرِ طائرِ خیال
آئے گا آفتابِ امامت پہ یاں زوال
اول فساد آپ سے ہو گا ترائی پر
نرغہ تمام فوج کا پھر ہو گا بھائی پر

20
خیمہ اتارو اونٹوں سے اے میرے لالہ فام
دریا پہ مصلحت ہو تو برپا کرو خیام
پیچھے ادب سے ہٹ کے غضنفر نے چند گام
آئینِ خسروی سے مودّب کیا سلام
اور عرض کی خدا و پیمبرؐ کفیل ہوں
حضرت کے دوست شاد ہوں دشمن ذلیل ہوں

21
کرسی نشین عرش ہوا واں پہ جلوہ گر
دریا پہ آئے حضرت عباس نامور
فراش دست بستہ کھڑے تھے جھکائے سر
فرمایا جلد لاؤ قناتیں اتار کر
کوسوں یہاں سے سب خس و خاشاک دُور ہو
اِستاده بارگاهِ امامِ غیور ہو

22
مصروف اہتمام ہوئے سب جوان و پیر
خود مستعد ہوا پسرِ شاہِ قلعہ گیر
کھولی جو بارگاہ خدیو فلک سریر
شمسہ کو دیکھنے لگا جھک کر مہِ منیر
دیکھا جو مہر و مہ کو فلک پہ تو ماند تھے
واں دو تھے بارگہ میں یہاں پانچ چاند تھے

23
تھے صرف انتظام ادھر ناصر ان دین
جو آئے کھیلتے ہوئے زینب کے نازنین
مسلمؑ کے دونوں لال تھے شبّر کا مہ جبیں
آپس میں درخشاں تھے یہ وہ گوھر ثمیں
رتبہ میں یہ زمین فلک سے بلند ہے
بھیا ہمیں مقام یہ دل سے پسند ہے

24
قدرت کا کبریا کے تماشا تو دیکھیے
یہ گل یہ سبزہ زار یہ صحرا تو دیکھیے
میدانِ کربلائے معلّٰی تو دیکھیے
سب یک طرف روانی دریا تو دیکھیے
پانی پئیں گے نہر سے منہ ہاتھ دھوئیں گئے
جاگے بہت ہیں پاؤں کو پھیلا کے سوئیں گے

25
اکبرؑ ٹہل رہے تھے کسی جا بہ کرّ و فر
تلوار ڈاب میں تھی پڑی پشت پر سپر
مصروف سیر دشت تھے مسلم کے بھی پسر
جوں گل شگفتہ پھرتے تھے قاسم ادھر اُدھر
جنگل میں دے رہا تھا ہوا کوئی سکینہؑ کو
دامن سے کوئی پونچھ رہا تھا پسینہ کو

26
چورنگ کاٹتا تھا کوئی تیغ کا دھنی
دکھلا رہا تھا اک ھنرِ ناوک افگنی
کرتا تھا پہلواں کوئی زورِ تہمتنی
چمکا رہا تھا کوئی جواں نیزہ کی انی
میدان میں پھیرتا تھا کوئی رہوار کو
آہو کی فکر تھی کسی ضیغم شکار کو

27
سبزہ سے لہلہا رہا تھا وادیِ نبرد
گل جابجا کھلے ہوئے تھے سرخ و سبز و زرد
چہرے تھے گلرخوں کے شگفتہ برنگِ ورد
گھوڑے بھی ہنہناتے تھے کھا کہ ہوائے سرد
وہ کلغیاں لگی تھیں سروں پر کہ تاج تھے
صرصر سے تیز و تند تھے نازک مزاج تھے

28
برپا نہ ہو چکے تھے خیام فلک سریر
حاضر ہوا جو سامنے پیک صبا نظیر
قدموں کو چوم کر کہا اے کُل کے دستگیر
آتا ہے اس نواح میں اک لشکر کثیر
اک اک جوان محیطِ دغا کا نهنگ ہے
آمد سے یہ عیاں ہے کہ سامانِ جنگ ہے

29
اک شور ہے کہ جلد بڑھائے قدم چلو
پیک صبا کی طرح سے ہاں تیز دم چلو
ہاتھوں میں تولتے ہوئے تیغِ دو دم چلو
باندھے ہوئے صفوں سے صفوں کو بہم چلو
جرّار کو جری کو بہادر کو ٹوک لو
شیروں سے گھاٹ چھین لو دریا کو روک لو

30
یہ ذکر تھا کہ دشت میں پیدا ہوا غبار
راہی ہوئے خبر کے لیے یاں سے دو سوار
تکنے لگے اُدھر کو جوانانِ ذی وقار
اور ہوشیار باش کی کرنے لگے پکا کر
پیدل سنبھل سنبھل کے کمر باندھنے لگے
اسوار اُٹھ کے تیغ و سپر باندھنے لگے

31
سب مل کے ایک جا ہوئے حیدر کے شیرِ نر
گھوڑے اڑا اڑا کے سواروں نے دی خبر
ہشیار گھاٹ سے کہ ہے لشکر کا رخ ادھر
یہ سن کے لڑگئی ادھر اک ایک کی نظر
سب مسند جہاد پہ چھوٹے بڑے ہوئے
بیٹھے جو تھے تھکے ہوئے سب اٹھ کھڑے ہوئے

32
جب برطرف ہوا سے ہوا دشت کا غبار
مور و ملخ کی طرح سے پیدا ہوتے سوار
پہنچے قریب نہر جو آ کر جفا شعار
بس جم گئے پر سے پرے باندھ کر قطار
آتے ہی سرکشی یہ جفا کار تُل گئے
ابر سیاہ میں علمِ فوج کھُل گئے

33
سردار نے یہ فوج سے بڑھ کر کیا کلام
تم کون ہو جو نہر پہ اترے بتاؤ نام
دریا سے کیا غرض ہے ترائی سے کیا ہے کام
بس خیر ہے اسی میں کہ جلدی اٹھیں خیام
خیمہ اٹھاؤ جاؤ نکلنے کی راہ دی
دو چار روز قتل سے تم کو پناہ دی

34
کس نے کہا تھا نہر پہ خیمہ بپا کرو
سر کو تلاشِ دشت میں رہنے کی جا کرو
منظور شر نہیں ہے تو بستر جدا کرو
احمد کے رشتہ دار اگر ہو ہوا کرو
غیر از یزید اور کو ہم جانتے نہیں
بندہ ہیں پر خدا کو بھی پہچانتے نہیں

35
یہ انحراف حکم سے حاکم کے یہ غرور
اترے قریب نہر جو سمجھے تھے ہم کو دُور
دریا سے چاہیے ہے کنارا کرو ضرور
حاکم کی سلطنت میں تمھیں سے تو ہے فتور
گر دیر کی تو تیغوں سے رکھ دیں گے کاٹ کے
ہم دس ہزار لوگ نگہباں ہیں گھاٹ کے

36
تھرا گئے یہ سنتے ہی عباس نامدار
فرمایا بس زبان کو روک او زبوں شعار
کس کی مجال ہے جو کرے ہم سے کار زار
لاکھوں کی اصل کچھ نہیں ہو تم تو دس ہزار
بگڑیں گے ہم تو پاؤں جمیں گے نہ کھیت میں
سر لوٹتے پھریں گے ترائی کی ریت میں

37
دریا سے تم ہٹاؤ گے ہم کو خدا کی شان
کیا دل ہے کیا مجال ہے کیا منہ ہے کیا زبان
مانند کوہ گڑ کے اکھڑتے نہیں نشان
جاتی نہیں ہے مر کے بھی شیروں کی آن بان
افواج کیں سے ہم سے کہاں رَن پڑے نہیں
کس جا نشان فتح ہمارے گڑے نہیں
اترے لب فرات جو آ کر بجا کیا
اچھا کیا جو نہر پہ خیمہ بپا کیا
مختار بر و بحر تھے جو کچھ کہا کیا
بے جا بھی تھا تو یونہی سہی اب بجا کیا

39
دیتے ہیں جان شیر جب آتے ہیں بات پر
بس گڑ چکا نشان ہمارا فرات پر
کُل دس ہزار پر یہ تکبر ہے یہ غرور
ہم سے دغا طلب ہوئے آ کر زہے شعور
کیوں ہم سے بندوبست میں حاکم کے ہے فتور
بس خیر ہے اسی میں کہ ہو سامنے سے دُور
بڑھتے ہیں پاؤں سر ابھی رکھ دیں گے کاٹ کے
لو تیغ میاں سے جو نگہباں ہو گھاٹ کے

40
گونجا یہ کہہ کے شیر نیستان حیدری
ہیبت سے کانپنے لگا خورشید خاوری
قبضہ پہ ہاتھ رکھ کے جو آگے بڑھا جری
دکھلا دیا سبھوں کو جلال غضنفری
اللہ رے رعب تیغ ابھی تھی میان میں
دیکھا جو ڈر سے جان نہ تھی ان کی جان میں

41
نعرہ کیا کہ کانپ گیا وادیِ نبرد
دہشت سے تھرتھرانے لگا چرخِ لاجورد
گر گر پڑے فرس ہوئے اسوار گرد برد
فرمایا دیکھیں سامنے آوے تو کوئی مرد
تم اور ہمارے منہ پہ لڑائی کا نام لو
ہاں اب تو پھر زبان سے ترائی کا نام لو

42
کثرت پہ فوج کی یہ تکبر ہے یہ غرور
شیروں کے آگے دعویِ جرأت زہے شعور
اچھا قدم بڑھاؤ تو اے صاحبانِ زور
ہم سے نہ دُور تم ہو نہ کچھ ہم ہیں تم سے دُور
سر سبز دیکھیں کون میانِ جدل رہے
کُھل جائے گا فرات پہ کس کا عمل رہے

43
پانی پہ ابن ساقیِ کوثر سے یہ فساد
اب کیا ہوا وہ شوق ہدایت وہ اعتقاد
بھولے ذرا نہیں ہے وصیت نبیؐ کی یاد
اللہ اہلِ بیت پیمبرؐ سے یہ عناد
خالق سے پھر کے ہو گئے بندے یزید کے
قاتل نہیں ہو مصحف ربِّ مجید کے

44
تھوڑی سی فوج جان کے کرتے ہو یہ کلام
آئیں جو ہم ہوا پہ تو گل ہو چراغ شام
روشن ہوا جہاں میں شجاعت کا ہم سے نام
سرکار کبریا کا کیا ہم نے انصرام
ہم سے یہ کائنات کا سب بندوبست ہے
وہ خاکسار ہیں کہ فلک ہم سے پست ہے

45
زر کی ہوس میں کعبہ ایماں سے انحراف
گستاخیاں یہ قبلۂ عالم سے صاف صاف
ہم سے خدا کی شان ہے یہ لاف یہ گزاف
ہو امت نبی میں خطا اِس سے کی معاف
ٹالا ہے کس غضب کو ترحم بھی دیکھ لو
آگاہ انس و جن ہیں مگر تم بھی دیکھ لو

46
بولے یہ کانپ کانپ کے ڈر ڈر کے رو سیاہ
یہ سب بجا ہے اُترے گی لیکن یہیں سپاہ
حاکم کی فوج سب ہے نمک خوار خیر خواہ
دریا کی بند ہووے گی چاروں طرف سے راہ
قبضہ میں آپ کے یہ ترائی نہ ہووے گی
بیعت کیے بغیر صفائی نہ ہووے گی

47
یہ سنتے ہی جلال میں بس آگیا جری
خورشید کی طرح سے پڑی تن میں تھرتھری
آگے بڑھا بہیڑ کے ضرغامِ حیدریؑ
دہشت تھرتھرانے لگا چرخِ چنبری
مجمع ہوا جو گھاٹ پر برناؤ پیر کا
آیا غضب میں شیر جنابِ امیرؑ کا

48
آمادة دغا ہوئی جب دو طرف سپاه
آگے بڑھے علم لیے لشکر کے رو سیاہ
دریا میں تھا یہ شور کہ اللہ کی پناہ
کرسی سے اُٹھ کھڑے ہوئے حضرت بعز و جاہ
تیغیں جو سر بلند ہوئیں رزم گاہ میں
اک غل ہوا بزن کا حسینی سپاہ میں

49
محل سے جھانک کر یہ سکینہ نے دی صدا
کیوں غیظ آ گیا تمھیں عمو یہ کیا کیا
ہے ہے دغا طلب ہوئے کیوں بانی جفا
اترے نہ کربلا میں کہ نازل ہوئی بلا
بدلے میں نیکیوں کے برائی ٹھہر گئی
دعوت یہی ہوئی کہ لڑائی ٹھہر گئی

50
مطلب یہی تھا گھر سے طلب تھی اسی لیے
کیا خوب اہل شام نے وعدے وفا کیے
دریا سے اٹھو آتے ہی پیغام یہ دیے
پانی کیا جو بند تو ہم کس طرح جیے
روکیں غضب کو اپنی جوانی کے واسطے
یا آج جان دیویں گے پانی کے واسطے

51
چلائی رو کے دختر خاتونِ روزگار
اے شیر بیشهٔ اسد حقِ وفا شعار
تلوار میان سے نہ نکالو بہن نثار
غربت میں ساتھ آئے ہیں اطفالِ شیر خوار
غیظ و غضب ہر آن میں بھیا نہ چاہیے
خاروں سے جنگلوں کے الجھنا نہ چاہیے

52
محمل سے اب نکلتی ہوں میں اے مرے غیور
تم کو کسی سے حجت و تکرار کیا ضرور
ڈر جس کا تھا اسی کا ہوا آخرش ظہور
بھیا وہ بات ہو کہ یہ قصہ ہو جس میں دُور
ہو خیر جان کی مرے بھائی کے واسطے
کیوں اُلٹی آستین لڑائی کے واسطے

53
دریافت تو کرو یہ مسلماں ہیں یا نہیں
سب عارف پیمبرؐ ذیشاں ہیں یا نہیں
آیا یہ لوگ قائل قرآں ہیں یا نہیں
حسب الطلب ہم آئے ہیں مہماں ہیں یا نہیں
پوچھو اسی گروہ سے ہیں یا یہ اور ہیں
اہل عرب ہیں کیا یہی دعوت کے طور ہیں

54
واں گفتگو یہ ہوتی تھی روتے تھے یاں حرم
تلواریں کھنچ گئی تھیں ادھر اور اُدھر بہم
عباسؑ آ کے غصہ میں کہتے تھے دم بدم
دعوائے جنگ ہے تو بڑھاؤ ادھر قدم
کچھ ہو نہ فرق ہوگا کبھی آن بان میں
سبقت نہیں درست یہاں خاندان میں

55
حجت یہ تھی ابھی کہ امام غیور آئے
لیئے قدم رفیق بڑھے ذی شعور آئے
نزدیک ناریوں کے جو مانند نور آئے
عباس کو حبیب پکارے حضور آئے
دیکھا جری نے مڑ کے جو روئے امام کو
کی عرض سرفراز کیا اس غلام کو

56
کس پیار سے گلے سے لگا کر جری کا سر
بولے یہ مسکرا کے شہنشاہ بحر و بر
کیا جلد غیظ آ گیا اللہ اس قدر
ہم بھی تو کچھ سنیں کہ یہ کس بات پر ہے شر
پانی پہ کچھ فساد نہ تکرار چاہیے
ان کی خوشی نہیں ہے تو انکار چاہیے

57
وہ امر خاطراً تھا دیا تھا جو اذنِ عام
هم واقف امور ہیں سمجھو ہمیں امام
اب جس طرح ہماری خوشی ہو کرو وہ کام
ہے عین مصلحت کہ نہ ہوں نہر پر خیام
بھیا سفر میں ساتھ ہر اک پردہ دار ہے
بولا جری حضور کو سب اختیار ہے

58
لیکن نہیں ہیں رحم کے قابل یہ اہلِ کیں
آگے جو کچھ رضائے خدا یا امام دیں
جز نہر اور امن کا گوشہ نہیں کہیں
آقا یہ سنگدل ہیں جفا کیش ہیں لعیں
یونہی سہی یہ اپنی برائی کو چھوڑ دیں
ہم بھی کنارہ کش ہوں ترائی کو چھوڑ دیں

59
دریا یہ ہم سے چھینیں گے یا شاہِ خوش خصال
فرمایا مسکرا کے یہ حضرت نے کیا مجال
سب خوب جانتے ہیں کہ تم ہو علی کے لال
شیروں سے گھاٹ چھین لے کوئی یہ ہے محال
کیا پہلے معرکہ لبِ ساحل ہوا نہیں
شیر خدا سے کوئی مقابل ہوا نہیں

60
آؤ ہمارے ساتھ چلو ہو چکا فساد
بیکار جاہلوں سے الجھتے نہیں زیاد
الفت نہیں ہے گو کہ انھیں ہے دلی عناد
ہوتی ہے خوب گوشتہ عزلت میں حق کی یاد
وہ بات چاہیے کہ جو راضی خدا رہے
اچھا ہے گو فقیر کا مسکن جدا رہے

61
تکیہ خدا پہ چاہیے انساں کو ہر گھڑی
صد شکر اب تلک کوئی آفت نہیں پڑی
یہ دھوپ روز حشر سے چنداں نہیں کری
ہے جھیلنا ابھی تو مصیبت بڑی بڑی
آؤ بھی غیظ دُور کرو مانو بات کو
یہ کیا ہیں تم تو لاکھوں سے لو گے فرات کو

62
یہ نہر کوئی چیز ہے کوثر کے سامنے
قطرے کی آبرو نہیں گوہر کے سامنے
پھر ان سے گھاٹ چھینا لشکر کے سامنے
دشوار کچھ نہیں ہے غضنفر کے سامنے
لازم ابھی نہیں ہے کہ بھائی کو چھوڑ دو
لو ہم عزیز ہیں تو ترائی کو چھوڑ دو

63
بولے یہ ہا تھ جوڑ کے عباس نیک نام
حکم حضور سر سے بجا لائے گا غلام
ساحل سے ہے غرض نہ ترائی سے مجھ کو کام
واجب ہر ایک امر میں ہے طاعت امام
بھولا نہیں حضور کا ارشاد یاد ہے
اب کچھ نہیں غلام کو ان سے عناد ہے

64
بھائی کو ساتھ لے کے شہ بحر و بر چلے
خورشید کے جلو میں بہتّر قمر چلے
انصار سر جھکا کے ادھر اور ادھر چلے
اک شور تھا ترائی سے کو شیر نہ چلے
تھے سب ملول حکم شہِ کائنات میں
سر پیٹتے تھے مردمِ آبی فرات میں

65
دریا سے ہٹ کے ریتی پہ برپا ہوئے خیام
پردہ ہوا اتر گئیں شہزادیاں تمام
کرسی پہ جلوہ گر ہوئے شاہِ فلک مقام
کمروں کو کھولنے لگے انصارِ نیک نام
لشکر کا اس طرف کے اتارا بھی ہو گیا
یاں نہر علقمہ سے کنارا بھی ہو گیا

66
صحرا میں جب خیام شہِ انس و جاں ہوئے
رتبہ میں اس کے اوج سے پست آسماں ہوئے
سامانِ قتل سرورِ تشنہ دہاں ہوئے
بیعت طلب حسینؑ سے وہ بدگماں ہوئے
بے وجہ سب نبیؐ کے نواسے سے پھر گئے
شبیرؑ کربلائے معلی میں گھر گئے

67
بیعت کی گفتگو رہی ہفتم تلک ادھر
لاحول بھیجتے رہے سلطان بحر و بر
کہتا تھا ہنس کے یوں پسرِ سعد خیرہ سر
گر یہ نہیں تو لوٹ لو آلِ نبیؐ کا گھر
نرغہ ہو ہر طرف سے شہِ خوش خصال پر
پانی ہو بند ساقی کوثر کے لال پر

68
آفت میں تین روز جو گزرے بصد ملال
آئی شب شهادت شبیر خوش خصال
راوی نے ہے لکھا شب عاشور کا یہ حال
حضرت کو اضطراب تھا اس رات کو کمال
شیخوں کا دھیاں ذکر الہی کی فکر تھی
ناموس مصطفی کو تباہی کی فکر تھی

69
واں بندو بست گھاٹ کا کرتے تھے اہل شام
اور افسران فوج تھے مصروف اہتمام
پانی کے بدلے آگ یہاں تھی پس خیام
محو عبادت صمدی تھے شہِ انام
ہمراہ سب ایام کے صرف سجود تھے
لب پر دُعا تھی ذکر قیام و قعود تھے

70
خالق سے عرض کرتے تھے سلطانِ کائنات
اس بندۂ حقیر کی ہے شرم تیرے ہات
رکھ لینا آبرو مری اے رب پاک ذات
اس معرکہ میں دے مرے قدموں کو تو ثبات
وعدہ وفا ہو جلد ادا سر سے دین ہو
نانا سے شرمسار نہ تیرا حسینؑ ہو

71
یا رب ہو مرحمت مجھے توفیق شکر و صبر
خوش ہو کے اختیار کروں دل پر ظلم و جبر
مرجائیں سب تڑپ کے نہ روؤں میں مثل ابر
غربت میں اپنے ہاتھ سے کھودوں ہر اک کی قبر
قربان تیری راہ میں جو ارجمند ہو
ناچیز کا یہ ہدیۂ کمتر بلند ہو

72
مشغول تھے دعا میں یہاں شاہِ بحر و بر
برپا تھا حشر خیمۂ ناموس میں اُدھر
پھرتی تھی اضطراب میں زینبؑ ادھر اُدھر
کلثومؑ بے حواس تھی بانوؑ تھی ننگے سر
آفت میں مبتلا جو شہ حق شناس تھے
بچے بھی بھوک پیاس میں سب بے حواس تھے

73
وہ تیرہ شب میں بولنا جنگل کا سائیں سائیں
رستم کے گوش زد ہوں صدائیں تو ہوش جائیں
آفت میں گھر گئے ہیں مسافر کسے بلائیں
بچوں کو اہل بیت پیمبرؐ کدھر چھپائیں
ڈر ڈر کے گودیوں میں جو بچے دہلتے تھے
مجبور ہو کے سب کف افسوس ملتے تھے

74
سب سے زیادہ زینبؑ مضطر کو تھا ہراس
تسبیح ہاتھ میں تھی زباں پر کلام یاس
فضّہؑ سے رو کے چپکے سے بولی وہ حق شناس
جا کربلا تُو عونؑ و محمدؐ کو میرے پاس
بھولے سفر میں ماں کو عجب کا مقام ہے
کہہ دے کہ جلد آئیں ضرورت کا کام ہے

75
برج شرف میں آئے جو وہ غیرت قمر
فضّہؑ نے بڑھ کے حضرت زینب کو دی خبر
حسب الطلب حضور کے حاضر ہوئے پسر
ارشاد پھر ہوا کہ بلا لے انھیں ادھر
دم بھر نہ چھوڑیں اب شہ عالی مقام کو
سن لیں مگر کلام نصیحت نظام کو

76
آئے قریب تر جو وہ رشک مہِ منیر
دونوں ورق تھے مصحف ناطق کے بے نظیر
تھے نیچے کمر میں حمائل وہ دلپذیر
کٹتا تھا جن کے خوف سے جلادِ چرخ پیر
بوٹا سے قد تھے پھرتیاں ہر عضو تن میں تھیں
سر پر عمامہ چست قبائیں بدن میں تھیں

77
تسلیم کو جھکے جو برابر وہ نونہال
دے کر دعا بلائیں لیں با شفقت کمال
پھر پوچھا خیریت سے تو ہے واں علی کا لال
کچھ مختصر کہو کہ رفیقوں کا کیا ہے حال
اب کس کو فکر آبروئے نام و ننگ ہے
سنتی ہوں میں کہ صبح کو درپیش جنگ ہے

78
دونوں نے ہاتھ جوڑ کے کی عرض ایک بار
جی ہاں حضور خیر سے ہیں شاہِ نامدار
سب نقد جاں لیے ہوئے حاضر ہیں جاں نثار
اک اک کے دل میں شوقِ شہادت ہے بیشمار
عاشق ہیں تشنہ کام ہیں اور سرفروش ہیں
گردوں بھی سرنگوں ہے وہ جوش خروش ہیں

79
تھوڑے تو ہیں حضور مگر سب دلیر ہیں
جرار ہیں جری ہیں بہادر ہیں شیر ہیں
سب ان سے فوجِ کیں کے زبردست زیر ہیں
ہے ولولہ جہاد کا جینے سے سیر ہیں
کھیلے ہوئے ہیں جانوں پہ اس آن بان سے
فوجِ عدو کو تکتے ہیں شیروں کی شان سے

80
گھبرا رہے ہیں بس کہ کہیں جلد ہو سحر
مشغول ہیں طلایہ میں عباس نامور
سب مستعد ہیں جنگ پہ باندھے ہوئے کمر
گردِ خیام پھرتے ہیں ثابت قدم ادھر
انصار کو نہ خوف ہے کچھ نہ ہراس ہے
اقبال شاہ دیں سے ہر اک باحواس ہے

81
بیٹوں سے سُن چکیں جو مفصل یہ ماجرا
بولیں جزائے خیر انھیں دے مرے خدا
فرمایا اب بیان کرو اپنا مدّعا
میدان کا رزار میں کل تم کرو گے کیا
واں بند و بست جنگ ہے سامان رزم ہے
لو مجھ سے کہہ دو واری تمھارا بھی عزم ہے

82
ہم چشم اور بھی تو کئی طفل ہیں صغیر
مسلمؑ کے دونوں لال ہیں رشک مہِ منیر
ہمت میں بے عدیل شجاعت میں بے نظیر
تیروں کے سامنے سے نہ ہوں گے وہ گوشہ گیر
آتے ہیں کم سنی میں اگر آن بان پر
بچے بھی کھیل جاتے ہیں شیروں سے جان پر

83
نانا کا سن یہی تھا ہوئی تھی جو کارِ زار
جنگ اُحد میں مارے تھے ناری کئی ہزار
دو تھا بس ایک ہاتھ میں مرحب سا نامدار
ہاگوں کو پھیر پھیر کے بھاگے تھے شہسوار
راہیں اماں کی تیغ کی نابوں سے بند تھیں
ہر سو سے آفریں کی صدائیں بلند تھیں

84
تم بھی اسی طریقہ سے کل کیجیو جہاد
رہ جائے سب کو معرکہ بدر و احد کا یاد
مارے جو شمر کو تو بر آئے دلی مراد
مثل رسولؐ قبلہ عالم ہوں تم سے شاد
کرّار صف شکن ہیں جری ہیں دلیر ہیں
وہ بھی تو جانیں کچھ کہ یہ شیروں کے شیر ہیں

85
بولے یہ ہاتھ جوڑ کے دونوں وہ رشک ماہ
اقبال سے حضور کے کیا ہیں یہ روسیاہ
جچتی نہیں غلاموں کی نظروں میں یہ سپاہ
اذن جہاد دیں تو شہنشاہِ دیں پناہ
سن لیں ابھی جو حکم شہ خاص و عام کو
ہم صبح ہوتے ہوتے الٹ دیں گے شام کو

86
باتیں ابھی یہ کرتے تھے ماں سے وہ خوش خصال
آیا حرم میں جیسے ہی شبیرؑ کا نونہال
ماں گرد پھر کے پیار سے بولی بصد ملال
میں منتظر تھی دیر سے اے مجتبی کے لال
کیا مشورہ ہے سنتے ہو کس کس کا ذکر ہے
بیٹا ضعیف ماں کی بھی کچھ تم کو فکر ہے

87
کل صبح ہوگی معرکہ آرائیِ جہاد
بچین میں تم بھی دیجیو مردانگی کی داد
صدقے چچا پہ ہو تو بر آئے دلی مراد
جنت میں روح ہو حسنؑ مجتبیٰ کی شاد
ماں صدقے کم سنی میں جو کچھ تم سے کام ہو
آفاق میں بلند بزرگوں کا نام ہو

88
مارے ہیں جد نے مرحب و عنتر سے پہلوان
سرمہ کیے ہیں دیو کے چٹکی سے استخوان
نام آورانِ کفر کے اب ہیں کہیں نشان
شیرِ خدا کی جنگ میں اللہ رے آن بان
تکبیر کی صدا کے جو ہر دم خروش تھے
کعبہ میں بت بھی خوف سے حلقہ بگوش تھے

89
مشہور ہے جہان میں شیر خدا کی جنگ
لاکھوں سے بھی وغا میں نہ کی آپ نے درنگ
چلتے تھے چار سمت سے گونیزه و خدنگ
پر تھے وہی حواس وہی رنگ رنگ ڈھنگ
للکارا گر کسی نے جو وار اس کا روک کے
حربہ کیا هزار میں دشمن کو ٹوک کے

90
کیا سر اٹھانے پاتے تھے گردن کشان کفر
گردن کھینچ لی تھی بتوں کی زبان کفر
ہر دم علی کے ڈر سے نکلتی تھی جان کفر
کعبہ سے کس ولی نے مٹایا نشان کفر
جو سرکشان دہر تھے وہ آج پست ہیں
اب کچھ پتا بھی ہے کہ کہاں بت پرست ہیں

91
مدت کے بعد آیا ہے ہنگامِ کارزار
قربان جاؤں کیجیو بڑھ بڑھ کے اپنے دار
روح حسنؑ سے ہو زنِ بیوہ نہ شرمسار
میداں سے کل بھگائیو فوج جفا شعار
ماں صدقے مستعد رہو ہر وقت جنگ پر
تم بھی جہاد کیجیو دادا کے ڈھنگ پر

92
نامی ادھر جو فوج مخالف میں ہوں بڑے
لاکھوں میں چاہیے ہے انہی سے نظر لڑے
حملے دمِ نبرد وہ کیجو کڑے کڑے
جا کر نشان مرتضوی شام میں گڑے
ایسے لڑو کہ روم سے غل تا بہ شام ہو
مردوں میں آبرو ہو شجاعت میں نام ہو

93
ماں کے کلام سن کے یہ بولا وہ ذی شعور
اللہ آپ ہم کو سمجھتی نہیں غیور
کچھ اس قدر تو صبح شہادت نہیں ہے دُور
گر سر نہ دیں تو منہ کو نہ دکھلائیں گے حضور
عمّو سے ہم عزیز کریں گے نہ جان کو
کیا کھوئیں گے گھرانے کی اس آن بان کو

94
ہم تو ہیں سر کٹانے کو حاضر خدا کی شان
پالا ہے جس نے آج انھیں کو نہیں ہے دھیان
ہوئے گا رزم گاہ میں کل سب کا امتحان
باره برس کا سن ہوا بس ہو چکے جوان
فضل خدا سے جوشن و برناؤ پیر ہیں
عاقل ہمیں کہے گا کوئی یہ صغیر ہیں

95
بچپن کے سن وہ اور ہی ہوتے ہیں اے جناب
موسم یہی بہار کا ہے آمد شباب
طاقت میں آج فرد ہیں جرأت میں انتخاب
کیا ہمسری کرے گا کوئی خانماں خراب
پھٹ کر گرے فلک جو زمیں پر سنبھال لیں
برج اسد میں شیر کی آنکھیں نکال لیں

96
باتیں یہ تھیں کہ اکبر عالی جناب آئے
سب اٹھ کھڑے ہوئے کہ رسالت مآب آئے
باہر سے کچھ خموش جو گھر میں شتاب آئے
ماں بولی کیوں کدھر کو بصد اضطراب آئے
بیٹا یہ حشر کیسا ہے کیا واردات ہے
کچھ آج کی یہ شب تو قیامت کی رات ہے

97
کیوں فیصلہ ہوا کہ نہیں فوجِ شام سے
تم نے بھی کچھ سنا رفقائے امام سے
دھڑکوں میں اب تلک ہمیں گزری ہے شام سے
بچے دہل رہے ہیں لڑائی کے نام سے
آتی ہے بو لہو کی ہوا کے مشام میں
اکبرؑ یہ تیر آئے ہیں کیسے خیام میں

98
ہیں گودیوں میں ماؤں کے بچے یہ جاں بلب
ممکن نہیں جو صحن میں بیٹھیں نکل کے سب
پانی کا قحط پیاس میں گرمی کا یہ تعب
نازوں کے پالے پڑ گئے آفت میں ہے غضب
مجرم وہ ہیں جو صاحب عقل و شعور ہیں
اچھا یہ شیر خوار تو سب بے قصور ہیں

99
ہے بارش خدنگ یہ گرمی ہے الاماں
چھپنے کو کوئی امن کا گوشہ نہیں یہاں
ابرو کمان سہم کے ہوتے ہیں نیم جاں
چلا کے ڈر سے رو نہیں سکتی ہیں بیبیاں
ہے ہے مصالحت نہ ہوئی جنگ ٹھن گئی
جنگل میں کیسی بچوں کی جانوں پہ بن گئی

100
آئے خدا نخواستہ گوشہؑ پہ وقت بد
قربان جاؤں کیجیو تم باپ کی مدد
واری اسی کی چاہیے ہر وقت جد و کد
بچ جائے صبح کو پسر ضیغم صمد
تدبیر وہ کرو کہ یہ رنج و بلا ٹلے
سر پر سے آفت پسر مصطفاؐ ٹلے

101
روتا ہے کون دشت مصیبت میں زار زار
کرتا ہے کون ہائے کے نوحے یہ بار بار
کس کی صدا یہ ہے میرے سید ترے نثار
شاید جناب فاطمہ زہراؑ ہیں بے قرار
ایسا نہ ہو ہوائے زمانہ بُری چلے
وہ کیوں نہ روئے جس کے گلے پر چھُری چلے

102
بیٹا ضرور کچھ نہ کچھ آفت سحر کو ہے
روشن یہ دل پہ ہے کہ مصیبت سحر کو ہے
خود شب گواہ ہے کہ قیامت سحر کو ہے
فرزند فاطمہ کی شہادت سحر کو ہے
بیٹا تباہی آئی ہے احمدؐ کی آل پر
صدقے ہو جا کے فاطمہ زہراؑ کے لال پر

103
بولا یہ ہاتھ جوڑ کے نو بادۀ امام
خود شام سے اسی کے تردّد میں ہے غلام
واں مستعد ہے جنگ پہ افواج میر شام
یاں کم ہیں ناصران امام فلک مقام
تھی آرزو یہی جو اجازت ہو آپ کی
تیغوں میں جاں نثار پسر ہووے باپ کی

104
شکرِ خدا کہ آپ کا ایما بھی ہے یہی
خادم کی ہم سنوں میں بڑی آبرو بڑھی
ہاں کر لے امتحان شجاعت کوئی ابھی
تنہا جو فوجِ کیں کو بھگا دوں میں تو سہی
دو دن سے اہل شام تُلے ہیں فساد پر
اب ہم سبھوں جائیں گے پہلے جہاد پر

105
سالاری میرے نام پہ لشکر کی ہے حضور
ہم سِن بڑے غیور ہیں کیا ہم نہیں غیور
جو دل میں ہے زباں سے کہنا وہ کیا ضرور
اماں سحر کو آپ ہی ہو جائے گا ظہور
اذنِ جہاد لے کے جو میداں میں جائیں گے
سب عہد کر چکے ہیں کہ زندہ نہ آئیں گے

106
باتیں یہ تھیں کہ صبح کا تارا عیاں ہوا
مغرب کی سمت لشکر انجم رواں ہوا
وہ چند اور حسن رُخ کہکشاں ہوا
تا چرخ سر بلند جو شور اذاں ہوا
دنیا تمام نور سے معمور ہو گئی
وہ رات صبح ہوتے ہی کا فور ہو گئی

107
وہ پھولنا شفق کا وہ صحرا وہ سبزہ زار
خودرو وہ گل کھلے ہوئے وہ موسم بہار
صحرا کے طائروں کا چہکنا وہ بار بار
گلزار کربلا میں پپیہے کی وہ پیکار
جھونکے نسیم صبح کے لہریں فرات کی
تڑکا وہ نور صبح کا خنکی وہ رات کی

108
چلنا صبا کا دشت میں نازاں وہ دمیدم
پھیلی ہوئی وہ چار طرف نکہت ارم
وہ بلبلوں کی زمزمہ پردازیاں بہم
پنجہ کی وہ لچک وہ سر افرازی علم
باہم مقابلہ میں وہ لشکر کھڑے ہوئے
دونوں طرف نشانوں کے جھنڈے گڑے ہوئے

109
گلہائے ارغواں کا مہکنا وہ بار بار
بلبل کا عشق گل میں چہکنا وہ بار بار
بیخود صبا کا ہو کے بہکنا وہ بار بار
سبزے کا بیخودی میں لہکنا وہ بار بار
شبنم سے تھا بھرا جو کٹورہ گلاب کا
دھویا نسیم صبح نے منہ آفتاب کا

110
دیکھے سحر کے طور تو اُٹھے شہِ اُمم
اور کی ادا نماز جماعت بچشم نم
عصمت سرا میں آئے جو مولائے باکرم
شہزادیاں گریں قدم پاک پر بہم
کبراؑ گلے سے شاہ کے آ کر چمٹ گئی
روتی ہوئی کمر سے سکینہؑ لپٹ گئی

111
بولی یہ رو کے دختر خاتونِ روزگار
اب قصد کیا ہے آپ کا بھیّا بہن نثار
فرمایا شاہِ دیں نے جو مرضیِ کردگار
جز صبر اور کچھ نہیں بندہ کا اختیار
زهراؑ کا لال پیشین خدا سرخرو رہے
زینبؑ دُعا کرو کہ مری آبرو رہے

112
غربت میں گھر کے لٹنے کا هرگز نہین خیال
رکھتا نہیں ہوں کچھ میں جہاں کا متاع و مال
جنگل میں سب چمن مرا ہو جائے پائمال
بے پردہ میرے آگے نہ ہو مصطفےٰؐ کی آل
پردیس میں نہ عترتِ اطہار قید ہو
بچہ کوئی نہ شیر الہی کا صید ہو

113
ہے عہد کبریا سے نہ سر دیں تو کیا کریں
جی چاہتا ہے آج بھرا گھر فدا کریں
ہم شکر کر دگار کریں وہ جفا کریں
کیوں کر امام ہو کے نہ وعدہ وفا کریں
محشر میں انبیا سے بھی رتبہ بلند ہو
وہ بات کیجئے کہ خدا کو پسند ہو

1114
محضر پہ ہو چکی ہے رسولِؐ زمن کی مہر
زہراؑ کی مہر ہے شہِ خیبر شکن کی مہر
بعد اس کے میری مہر ہے بھائی حسنؑ کی مہر
بس خاتمہ ہوا جو ہوئی پنجتن کی مہر
حق نے سند یہ لی ہے گواہی کے واسطے
تم آج رو رہی ہو تباہی کے واسطے

115
بولی یہ بنت فاطمه زهراؑ بدرد و آه
بہتر وہی ہے جس میں کہ راضی رہے الٰہ
لوٹیں گے بعد آپ کے ہم کو یہ روسیاہ
سیدانیوں کا قافلہ ہو جائے گا تباہ
فوج عدو میں اہل حرم ننگے سر پھریں
بھیّا یہی خوشی ہے کہ ہم در بدر پھریں

116
بھولی ہوئی تھی سب الم و صدمہ و محن
جب دیکھتی تھی آپ کی صورت یہ خستہ تن
کہتی تھی میں جہاں میں سلامت ہیں پنجتن
کیوں بھائی کس کی آس پہ بیٹھے گی اب بہن
میں عرض صاف کرتی ہوں ہاتھوں کو جوڑ کر
جاتے ہیں آپ کس پہ بھرے گھر کو چھوڑ کر

117
مجھ سے یہ صبر ہوگا نہ بھیا بہن نثار
دل ذکر سن کے ہوتا ہے سینہ میں بیقرار
رخصت دوں آپ کو یہ نہ ہووے گا زینہار
باہر قدم دھرا تو جئے گی نہ سوگوار
یہ غم نہ اب امامِ زمن دے کے جائیے
مر لوں تو مجھ کو غسل و کفن دے کے جائیے

118
شہ نے بہن کے رُخ پہ بحسرت نگاہ کی
دیکھا فلک کو پاس سے اور دل سے آہ کی
فرمایا کیوں یہ کیا ہے جو حالت تباہ کی
روکو نہ راہِ دلبر شیر الٰہ کی
لاشے ابھی تو لے کے کئی بار آئیں گے
رو لیجو وقت عصر جو مرنے کو جائیں گے

119
پیٹو نہ سر کو بہر رسولِؐ زمن بہن
عاشق بہن غریب بہن کم سخن بہن
غربت زده بہن مری تشنہ دہن بہن
صدقے میں ترے حامل رنج و محن بہن
کھوٹی کرو نہ روک کے منزل فقیر کی
زینبؑ تمھیں قسم ہے جناب امیرؐ کی

120
بس اے انیسؔ دیکھ لیا ہم نے رنگ نظم
مضمون بندھے نہ باندھ کہ ہے اس میں ننگ نظم
گو شوق اب نہیں ہے وہ اور نہ ترنگ نظم
پر خوب سلسلہ ہے جب سے یہ ڈھنگ نظم
اس کے صلے ملیں گے تجھے جانبین سے
تحسین سامعین سے جنت حسینؑ سے

