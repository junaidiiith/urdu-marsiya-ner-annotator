www.emarsiya.com

جلد چہارم
مرثیۂ میر انیس


جب شام کے زنداں میں ہوئی شام حرم کو
اک آن نہ راحت تھی نہ آرام حرم کو
تھے در و زباں وارثوں کے نام حرم کو
رونے کے سوا اور نہ تھا کام حرم کو
رخ زرد تھے دل سینوں میں صدمے سے طپاں تھے
باریکی سے دم گھٹتے تھے اور اشک رواں تھے

وہ گہنہ خرابہ وہ نئی قید کی آفت
وہ شام تھی رانڈوں کے لیے صبح قیامت
فاقوں سے نہ تھی تن میں کھڑے ہونے کی طاقت
لب خشک تھے اور نرگسی آنکھوں میں تقاہت تھی
صدمہ تھا عجب آل شہ عرش نشیں پر
بچوں کو لیے گود میں بیٹھے تھے زمیں پر

سینوں میں دھڑکتے تھے دل اور آنسو تھے جاری
چپکی کوئی بیٹھی تھی کوئی کرتی تھی زاری
فاقے سے کوئی اور کوئی پیاس کی ماری
کوئی غم اولاد میں تھی جینے سے عاری
دل تھا غر شوہر میں پریشان کسی کا
دامان تلک چاک کریباں تھا کسی کا

اک ہاتھ دھرے دل پہ تھی اک تھامے کلیجا
اک خالی تھی گودی لیئے اک اس گود میں بچا
آنکھوں میں کسی کے تھا بھرا اشکوں کا دریا
حیرت سے کھڑی تکتی تھی اک ایک کا نقشا
سینے میں جگر غم سے کسی بی بی کا شق تھا
زنداں وہ ماتم کے مرقع کا ورق تھا

مظلوموں پہ آفت تھی عجب چوخ نے ڈالی
نے کوئی پرستار تھا نے وارث و والی
وہ خانۂ ویراں کہ جو تھا برسوں سے خالی
واں بند ہوئے تھے حرم  سید عالی
تاریکی سے ہوتا تھا قلق آلِ نبی کو
حجرے سے نکلنے کا نہ تھا حکم کسی کو

اس شب کا اندھیرا تھا شب گور سے بدتر
بچوں کا یہ عالم تھا کہ تھے مضطر و ششدر
سہمی ہوئی کہتی تھی یہ شبیرؑ کی دختر
دم گھٹتا ہے اماں مجھے تم لے چلو باہر
کھلوا دو ذرا حجرے کو اب ہونٹوں پہ جان ہے
اس گھر میں ہوا بھی نہیں یہ کیسا مکاں ہے

بانوؑے خریں کہتی تھی با گریہ و زاری
گھر ایسا ہی ملتا ہے گنہگاروں کو واری
لو سور ہو آنسو نہ کرو آنکھوں سے جاری
سن لیوے کہیں شمر نہ آواز تمہاری
ماں صدقے گئی سہہ لو جو کچھ رنج و تعب ہے
پھر باندھر دے رسی سے جو گردن تو غضب ہے

سانسیں نہ بھرو ہچکیاں لے لے کے نہ روؤ
کڑھ کڑھ کے میں صدقے گئی جاں اپنی نہ کھوؤ
مل جائیں گے بابا بھی منھ اشکوں سے نہ دھوؤ
قربان گئی آؤ مری گود میں سوؤ
اب سبطہ پیمبرؐ سے ملا دیویں گے تم کو
آویں کے جو بابا تو جگا دیویں گے تم کو

شب کو تو ذرا لیٹ رہو روئی ہو دن بھر
میں پاس تمہارے ہوں جو بابا نہیں سر پر
دیکھو تو ہے جنگل میں پڑی میت علی اصغر
نے لاش پہ سایا ہے نہ مرقد ہے میسر
پالا چھ مہینے جسے چھائی پہ سلا کر
وہ ہم سے جدا ہو گئے پردیس میں آکر

وہ کہتی تھی بابا کو بلا دو تو میں سوؤں
بو چاند سی چھاتی کی سونگھا دو تو میں سوؤں
ہم شکل پیمبرؐ کو دکھا دو تو میں سوؤں
مجھے سے مرے عمو کو ملا دو تو میں سوؤں
بابا کے لیے چھاتی چھٹی جاتی ہے اماں
نے موت ہی آتی ہے نہ نیند آتی ہے اماں

ان باتوں سے رو دیتے تھے ناموس پیمبرؐ
تھا فرش فقط خاک کا بالش تھا نہ بستر
بچوں کو نہ کھانا تھا نہ پانی تھا میسر
سایا بھی نہ تھا دھوپ میں سب جلتے تھے دن بھر
ہر شام مصیبت بھی غریب الوطنی میں
ہو جاتی تھی رانڈوں کو سحر سینہ زنی میں

تھی بھوک سے اور پیاس سے از بس کہ نقاہت
پہچانی نہ جاتی تھی کسی بی بی کی صورت
چپکی در و دیوار کو تکتی تھیں بہ حسرت
زائل ہوئی تھی رانڈوں کی سب رونے سے طاقت
کچھ فرش نہ تھا خاک میں سب قیدی آٹے تھے
سینے تھے کہود اور گریباں پھٹے تھے

جب حاکم اظلم انہیں بھجواتا تھا کھانا
پانی کوئی لاتا تھا کوئی لاتا تھا کھانا
جب روبرو ان بے کسوں کے آتا تھا کھانا
کھانا وہ نہ کھاتے تھے انہیں کھاتا تھا کھانا
اس کھانے پہ منھ آنسوؤں سے دہوتے تھے قیدی
سر پیٹتے تھے ہاتھوں سے اور روتے تھے قیدی

کہتی تھی کوئی صدقے بہن ہائے برادر
کس بھوک میں اور پیاس میں تن پر سے کٹا سر
چلا کے کوئی کہتی تھی ہے ہے علی اکبرؑ
دو دن نہ تمہیں آب و طعام آیا میسر
کس رنج میں دنیا سے سفر کر گئے بیٹا
کھانا میں کھلاؤں کسے تم گئے بیٹا

یہ سن کے وہ کہنے لگا جو کھانا تھا لایا
کس طرح کے مظلوم یہ قیدی نہیں خدایا
بھوکے تھے کئی دن کے پہ کھانے کو نہ کھایا
تب بنت علی نے اُسے رو رو کے سنایا
کھاویں گے نہ گو بھوکے ہیں اور تشنہ دہن ہیں
وارث تو ہمارے ابھی بے گور و کفن ہیں

اس رسم کو تو جانتا ہے سارا زمانا
میت کو اُٹھا لیتے ہیں تب کھاتے ہیں کھانا
بے دفن کے ہو سکتے ہیں ہم یاں سے روانا
بے فاتحہ کا کچھ ہے شہیدوں کے ٹھکانا
ظاہر ہے خدا پر ہمیں جس طرح کے غم ہیں
چہلم کے دن آپہونچے ہیں اور قید میں ہم ہیں

سب بی بیاں رونے لگیں اک غل ہوا برپا
تب ہند نے گھبرا کے کنیزوں سے یہ پوچھا
لوگو پس دیوار محل غل ہے یہ کیسا
کیا گھر سے کسی شخص کا نکلا ہے جنازہ
رہ جاتا ہے سینے میں کلیجا مرا ہل کر
یہ کون ہے شبیرؑ کہ سب روتے ہیں مل کر

رو کر کسی عورت نے کہا کیا کہوں بی بی
ہے قید خرابے میں کسی شہر کی بندی
اک چار برس کی انہیں لوگوں میں ہے لڑکی
کہتے ہیں کہ بابا نہایت وہ ہلی تھی
راحت اسے دن کو ہے نہ آرام ہے شب کو
بابا کے لیے روکے رولاتی ہے وہ سب کو

بابا کو طلب کرتی ہے جس دم وہ مچل کر
رو دیتی ہے اُس وقت پھوپھی ہاتھوں کو مل کر
گر پڑتے ہیں ماور کے بھی اشک آنکھوں کو کھل کر
ضد ہے یہی بابا سے ملا دو مجھے چل کر
دیدار پدر اُس کو دکھا دے کوئی کیونکر
بابا تو ہو اقتل ملا دے کوئی کیونکر

ماں کہتی ہے مجھ رانڈ کو بیٹی نہ ستاؤ
کوکھ اجڑی ہوں میں رحم مرے حال پہ کھاؤ
لو جانے دو صدقے گئی آغوش میں آؤ
وہ کہتی ہے مرتی ہوں میں بابا کو بلاؤ
پہونچا دو مجھے پاس شہ جن و بشر کے
سوؤں گی تو سینے ہی پہ سوؤں گی پدر کے

اس جاریہ سے ہند نے رو رو کے یہ پوچھا
تو نے انہیں زندان میں کیا جاکے ہے دیکھا
کس طرح کی ہیں صورتیں اُن کی مجھے بتلا
قوم اُن کی ہے کیا اور کہاں ہے وطن اُن کا
سنتی ہوں کہ آئے ہیں بڑے دھوم سے قیدی
وہ ترک کے قیدی ہیں کہ میں روم کے قیدی

اس نے کہا میں رات کو دیکھ آئی تھی جاکر
اے بی بی کسی پاس نہ مقنع ہے نہ چادر
تاریکی میں سب خاک پہ بیٹھے ہیں کھلے سر
ہیں صورتیں ایسی کہ خجل ہے مہہ نور
گو خاک سے ہر بی بی کی تصویر بھری ہے
انوارالہی کی مگر جلوہ گری ہے

رسی میں ہے جکڑے ہوے الماس سے بازو
اور نرگسی آنکھوں سے پڑے بہتے ہیں آنسو
ان بی بیوں کے ساتھ ہیں بچے کئی مہرو
کیا چاند سے چہروں پہ بھلے لگتے ہیں گیسو
ایک ایک کا منہ رو رو کے تکتے تھے وہ بچے
اور بھوک کے صدمے سے بلکتے تھے وہ بچے

گر قید میں وہ بی بیاں ہیں مثل گنہ گار
چہروں پہ شرافت کے نجابت کے ہیں آثار
اس رنج میں شکوہ کوئی کرتی نہیں زنہار
ہر بی بی کو ہے حمد الہی سے سروکار
معلوم نہیں یہ عجمی یا عربی ہیں
پر وہ تو یہ کہتی ہیں کہ ہم آلِ نبیؐ ہیں

گھبرا کے کہا ہند نے خاموش خدارا
پھر کہیو زباں سے نہ سخن ایسا دوبارا
کنبہ تو مدینے میں محمد کا سارا
بے اذن نہیں واں ہے فرشتوں کا گزارا
بھیجے انہیں زنداں میں یہ طاقت ہے کسی کو
قائم رکھے اللہ حسین ابن علی کو

خاتون قیامت کی ہیں دو بیٹیاں ذی شاں
سیدانیاں مقبول خدا صاحب ایماں
بی بی ہیں مری حضرت زینب کے میں قرباں
یہ بے ادبی ہے وہ کہاں اور کہاں زنداں
اُن کو کبھی بے مقنع و چادر نہیں دیکھا
ہم کیا کہ فلک نے بھی کھلے سر نہیں دیکھا

کیا صبر تھا زہرا کی مصیبت کے میں قرباں
وہ بعد نبیؐ خلق میں جب تک رہیں مہماں
ظلم ایسے سہے جو نہ اُٹھا دے کوئی انسان
راحت نہ ملی ہاتھ سے اعدا کے کوئی آں
دم مارا نہ ہر حال میں اگر رنج و محن پر
زینب مری بی بی بھی ہیں زہرا کے چلن پر

یہ کہہ کے کنیزوں سے کہا روشنی لاؤ
چلتی ہوں میں زنداں میں مرے ساتھ سب آؤ
دل سینے میں بے تاب ہے دیر اب نہ لگاؤ
شکلیں تو مجھے چل کے اسیروں کی دکھاؤ
ہیں قوم کے اشراف تو کس طور سے آئے
یثرب سے ہیں آئے کہ کہیں اور سے آئے

یہ کہتے ہی بس ہند کھڑی ہو گئی اک بار
روشن ہوئیں فانوسیں کنیزیں ہوئیں تیار
یوں کہہ گئے زنداں کے نگہباں سے خبردار
لوگ آتے ہیں حاکم کے محل کے رہو ہشیار
ہاں کہ دو اسیروں سے کہ چلا کے نہ روئیں
سر کو در و دیوار سے ٹکرا کے نہ روئیں

دی فضہ نے زینب کو خبر جا کے یہ ناگاہ
زندان میں ہند آتی ہے اے بنت یداللہ
یہ سن کے اڑا رنگ رخ زینبؑ ذی جاہ
گھبرا کے کہا اب میں کہاں جا کے چھپوں آہ
کیا دیکھوں مقدر مرا دکھلاتا ہے لوگو!
ہندہ آتی نہیں مجھ پہ غضب آتا ہے لوگو!

جن روزوں کے آیاد تھا گھر جیتے تھے شبیرؑ
اس نے مجھے دیکھا تھا بصد عزت و توقیر
برباد ہوئی بھائی کے مرجانے سے ہمشیر
اب سر پہ ردا بھی نہیں ہے ہے مری تقدیر
بے کس ہوں گرفتار ہوں آوارہ وطن ہوں
کسی منھ سے کہوں گی کہ میں حضرت کی بہن ہوں

شرم آتی ہے آنکھ اُس سے ملاؤں گی میں کیونکر
رسی کے نشانوں کو چھپاؤں گی میں کیوں کر
یہ گرد بھری شکل میں دکھلاؤں گی کیونکر
نام اس نے جو پوچھا تو بتاؤں گی میں کیوں کر
کس طرح کہوں گی کہ سفر کر گئے شبیرؑ
اس قید میں جیتی ہے بہن مرگئے شبیرؑ

نکلے گا نہ منھ سے کہ پھری قید میں در در
دربار میں حاکم نے بلایا تھا کھلے سر
ہے اُس کی کنیزوں کے لیے جامۂ پرزر
یاں بی بیوں کے پاس گزی کی نہیں چادر
وہ تخت نشیں آج ہے میں خاک نشیں ہوں
اس کی تو ملاقات کے قابل میں نہیں ہوں

کہہ کر یہ سخن چہرہ انور پہ ملی خاک
پوشیدہ کیا بالوں کو بکھرا کے رخ پاک
جا بیٹھی کینزوں میں گریبان کیے چاک
رونے لگی سر زانو پہ نہوڑا کے وہ غم ناک
تن بید کے مانند لرزتا تھا حیا سے
زہرا نے چھپایا تھا اسے اپنی ردا سے

ہند آئی تو رانڈوں کا نظر آیا عجب حال
سب شرم سے چپ بیٹھے ہیں بکھرائے ہوئے بال
چادر ہے کسی پاس نہ مقنع ہے نہ رومال
دل سے کہا اس باغ کو کس نے کیا پامال
جلدی کوئی پوچھے کہ وطن ان کا کہاں ہے
چہروں سے تو سیدانیوں کی شکل عیاں ہے

ہر چند سنبھالا پہ نہ سبھلا دلِ مضطر
یوں کہنے لگی آکے اسیروں کے برابر
اے بی بیو! کیوں کر یہ مصیبت پڑی تم پر
باشندہ ہو کس شہر کے تم بے کس وبے پر
کس دشت میں لوٹٰی گئیں یاں آئی ہو کب سے
آگاہ کرو اپنے مجھے نام و نسب سے

ہر چند کہا ہند نے اُن سب سے بہ تکرار
لیکن نہ کھلے فرط حیا سے لب گفتار
کہنے لگی تب روکے یہ فضہ جگر افگار
یہ بیبیاں ہیں تازہ مصیبت میں گرفتار
کم گو ہیں یہ لب ان سے ہلائے نہیں جاتے
عزت کے سبب نام بتائے نہیں جاتے

وہ کہنے لگی بیبیو آنسوں نہ بہاؤ
بیتاب ہوں میں زانووں سے سر تو اُٹھاؤ
یثرب سے جو آئی ہو تو شکلیں تو دکھاؤ
کچھ فاطمہ کے لال کا احوال سناؤ
مطلب سے مجھے خیریت سبط نبی سے
آگاہ ہو تم لوگ حسین ابن علیؑ سے

سنتی ہوں کہ مکے میں گئے ہیں شہ ذی شان
ان روزوں مدینہ تو ہوا ہوئے گا ویراں
کیا شوق ملاقات ہے زینب کے میں قربان
ہوتی نہیں یاد ان کی فراموش کسی آں
ایسی تو بہن بھائی کی شیدا نہیں ہوتی
زینب سی تو بی بی کہیں پیدا نہیں ہوتی

کیوں بیبیوں کے ہیں پسر سید والا
ہم شکل پیمبرؐ ہے کوئی گیسوؤں والا
کہتے ہیں اُسے حضرت زینب نے ہے پالا
گھر میں ہے اُسی ماہِ دو ہفتہ سے اُجالا
سنتی ہوں میں شہرہ کہ عجب غنچہ وہاں ہے
ہیں بیاہ کے دن نام خدا ابتو جواں ہے

جس دم یہ ہوا ذکر علی اکبر ذی جاہ
زینب نے تو نالہ کیا اور بانوؐ نے کی آہ
دیکھا طرف بنت علی ہند نے ناگاہ
بولی کہ یہ اسرار ہے کیا اے مرے الله
یہ شان و بزرگی کسی بی بی میں کہاں ہے
اس پر تو مجھے حضرت زینب کا گماں ہے

گھبرا کے گئی زینبؑ بے کس کے برابر
اور دیر تلک غور سے دیکھا رخ انور
کہنے لگی کچھ بات کرو صدقے میں تم پر
بی بی کہیں میں نے تمہیں دیکھا ہے مقرر
مضطر ہے دلِ زار میں چپ رہ نہیں سکتی
اک بی بی کا دھوکہ ہے پہ کچھ کہہ نہیں سکتی

زینبؑ سے مشابہ ہے بہت مشکل تمہاری
شوکت ہے وہی اور وہی نشان ہے ساری
دھڑکا ہے مجھے خیر کرے ایزد باری
گویا کہ تمہیں ہو اسداللہ کی پیاری
کس طرح کہوں فاطمہؑ زہرا سے جدا ہو
گو خاک پہ بیٹھی ہو مگر نور خدا ہو

زینبؑ میں کچھ اور تم میں نہیں فرق سرمو
چہرہ بھی وہی اور وہی آنکھیں وہی گیسو
ہے جسم مبارک میں وہی پھولوں کی خوشبو
ہے ہے تمہیں زینبؐ ہو تمہیں زینب خوشخو
کچھ شبہ و شک چہرہ انور پہ نہیں ہے
بس فرق ہے اتنا کہ ردا سر پہ نہیں ہے

فرمانے لگی ہند سے یوں زینب نالاں
اک شکل کے دنیا میں بہت ہوتے ہیں انساں
بے کس وطن آوارہ گرفتار و پریشاں
بتلائیں کہاں اور کہاں زینب ذی شاں
وہ سیدہ پاک ہے اور بنت علی ہے
نسبت مجھے زینب سے نہ دے بے ادبی ہے

ناچیز میں اور وہ اسداللہ کی جائی
زہرا کی جگہ جانتی ہے جس کو خدائی
شبیر سا دنیا میں کہاں ہے مرا بھائی
ہیں اس کے پسر لوٹی گئی میری کمائی
اس بھائیوں والی کو ستا سکتا ہے کوئی
یوں قید میں زینب کو بٹھا سکتا ہے کوئی

شبیرؑ سے بھائی کی بہن ہے وہ خوش اقبال
اللہ نے بخشے ہیں جسے شیر ہے دو لال
دیکھا تھا کبھی خواہش شبیر کا یہ حال
لب خشک گریبان پھٹا سر کے کھلے بال
لوٹا اسے اعدا نے تو شبیر کہاں تھے
کیا بازو سے زینب پہ بھی رسی کے نشاں تھے

زینب کی ردا کو جو لعینوں نے اُتارا
کیا احمدؐ مختار کا گھر لٹ گیا سارا
ملعونوں نے کیا حضرت شبیرؑ کو مارا
کوئی نہ رہا گیا اسداللہ کا پیارا
قاسم بھی نہیں ہے علی اکبر بھی نہیں ہے
کیا خلق میں عباسؑ دلاور بھی نہیں ہے

گھبرا کے کہا ہند نے ہے ہے میں کروں کیا
مجھے پر کسی صورت نہیں کھلتا یہ معما
جب لیتی ہوں میں نام حسین ابن علیؑ کا
رہ جاتی ہو کیوں تھام کے ہاتھوں سے کلیجا
تم لوگ چھپاتے ہو یہ کیا ہوتا ہے لوگو
غیروں کے لئے بھی کوئی یوں روتا ہے لوگو

اعجاز سے اس طرح پکارا بر شبیر
میں کیا کروں اسے ہند نہ تھی کچھ مری تقصیر
نا حق مری گردن پہ چلی ظلم کی شمشیر
سجادؑ مرا قید میں ہے بے کس و دلگیر
بچپن کیا خلد میں زہراؑ و علیؑ کو
شوہر نے ترے قتل کیا آل نبی کو

مر جاتا ہے جو پھر اسے زنداں سے ہے کیا کام
یاں بعد فنا بھی نہیں مطلق مجھے آرام
زنداں میں حرم روتے ہیں میرے سحر و شام
بچے مرے چلاتے ہیں لے لے کے مرا نام
فاقوں سے سکینہ کا مری زنگ جو فق ہے
اے ہند مری روح کو والله قلق ہے

ناگاه صدا حضرت زہرا کی یہ آئی
اے ہند ہے زینب یہی گردوں کی ستائی
جس بھائی سے عزت بھی ہوا قتل وہ بھائی
پرسا مجھے دے لوٹی گئی سیری کمائی
میں بے کس و مظلوم ہوں اور خستہ جگر ہوں
جس دن سے یہ سرننگے ہے میں بھی بھلے سر ہوں

زینب نے یہ سن چھاتی کو پٹا کہی باری
اور پھیر کے منھ جانب مقتل یہ پکاری
اے سبط نبی میں تری اس لاش کے واری
چادر مرے سر پر سے لعینوں نے اُتاری
لوگ آتے ہیں ملنے کو میں شرماتی ہوں بھائی
زندہ ہوں پہ اس غم میں ہوئی جاتی ہوں بھائی

یہ سنتے ہی سب بیبیاں کرنے لگیں زاری
سر پر سے ردا پھینک کے یہ ہند پکاری
میں کہتی تھی زینب ہے یہی درد کی ماری
ہے ہے مری بی بی کی ردا کس نے اتاری
تاراج محمدؐ کا بھرا گھر ہوا ہے ہے
لخت جگر فاطمہ بے سر ہوا ہے ہے

یہ کہہ کے گری حضرت زینب کے قدم پر
اُٹھ کر سر انور اڑھانے لگی چادر
زیب نے کہا سر پہ ردا اوڑھوں میں کیونکر
بے دفن و کفن ہے ابھی فرزندہ پیمبرؐ
ماتم میں صدا چاک گریبان رہے گا
اب حشر تلک سر میرا عریاں رہے گا

اے ہند گرے گھوڑے سے جب سبط پیمبرؐ
ڈیوڑھی پہ میں سر پیٹتی تھی بادلِ مضطر
زہرا کی صدا آتی تھی ہے ہے مرے دلبر
کھینچے ہوئے خنجر کو چلا شمر ستمگر
کس منھ سے کہوں اپنے جو کچھ بے ادبی کی
چھاتی پہ رکھا پاؤں حسین ابن علیؑ کی

اے ہند جدا جب کیا تن سے سر شبیرؑ
تب سر کو اٹھا ہاتھ میں وہ ظالم بے پیر
خوش ہو کے لگا کر نے یہ ہر ایک سے تقریر
خنجر سے ہوا زبح عجب صاحب توقبر
دلبند نبی ابن یداللہ کو مارا
والله دو عالم کے شہنشاہ کو مارا

خاموش انیس اب کہ سماعت کی نہیں تاب
ہے ماتم شبیر ہیں دل آب جگر آب
ہرا شک عزادار ہے اک گوہر نایاب
کیا دولت دیں لوٹتے ہیں شاہ کے احباب
میزان عدالت میں جو اعمال تلیں گے
عقدے گہر اشک کے اُس روز کھلیں گے


رباعی

ہر اشک عزادار در یکتا ہے
قیمت فردوس و کوثر و طوبا ہے
اللہ ہے مشتری فروشنده رسولؐ
کیا جنس ہے کیا کہا ہے کیا سودا ہے


رباعی

رونے سے جو بہرہ مند ہوں گی آنکھیں
خالق کو وہی پسند ہوں گی آنکھیں
ہے عین یقیں کہ آنسوؤں کا عقدہ
کھل جائے گا سب جو بند ہوں گی آنکھیں
