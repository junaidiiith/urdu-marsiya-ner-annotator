www.emarsiya.com
مرثیہ میر انیس

1
جب فوج خدا قتل ہوئی راہ خدا میں
کوئی نہ رہا شہ کے عزیز و رفقا میں
غل آمد سرور کا ہوا اہل جفا میں
بڑھنے لگیں لشکر کی صفیں دشت وغا میں
تھا محکم کہ کھولے نہ کوئی تیغ کمر سے
لڑنا ہے ابھی فاتح خیبر کے پسر سے 

2
اب معرکہ آرائے وغا ہوئے گا وہ شیر
قبضے میں ہے جس کے اسد اللہ کی شمشیر
عالم کے زبر دستوں کو کردے گا وہی زیر
ہشیار خبردار کہ آنے میں نہیں دیر
تنہا نہ سمجھنا خلف شاہ نجف کو
ہوئے گا جو براہم تو الٹ دے گا وہ صف کو

3
غیظ پسر فاطمہؑ ہے قہر الٰہی
صابر کو جلال آیا تو پھر آئی تباہی
آج اپنی شہادت جو نہ اس غازی نے پائی
اک حملے میں بے سر ہیں یہ دو لاکھ سپاہی
بربادی امت اسے منظور نہیں ہے
مختار دو عالم ہے وہ مجبور نہیں ہے

4
فرزند وہ اس کا ہے جو تھا قاتل کفار
خیبر میں چلی لاکھوں پہ جس شیر کی تلوار
شپیر بھی اقلیم شجاعت کا ہے مختار
ہے زور وہی اور وہی تیغ شرر بار
دنیا میں کوئی اس پہ ظفر پا نہیں سکتا
ہو سارا جہاں ایک تو در آ نہیں سکتا

5
گو تین شب و روز سے لب تشنہ ہے شپیرؑ
 دکھلائے گا پر فاطمہؑ کے دودھ کی تاثیر
اک بولا کہ مظلوم ہے وہ بیکس و دل گیر
طاقت یے کہاں اتنی کہ اب کھنچ سکے شمشیر
بازو تو شکستہ ہے برادر کے الم میں
ٹکڑے ہے کلیجہ علی اکبرؑ کے الم میں

6
فرزند کو جس وقت سے برچھی لگی کاری
اس وقت سے ایک ضعف ہے شپیرؑ پہ طاری
جب ڈھونڈھتے تھے لاش کو باگریہ و زاری
دیکھا تھا کہ ریتی پہ گرے تھے کئی باری
احوال یہ تھا ضعف سے فرزند علیؑ کا
لاشہ نہ اٹھایا گیا ہم شکل نبیؑ کا

7
جب تیر لگا تھا علیؑ اصغر کے گلے پر
جوں بید کھڑے کانپتے تھے ضعف سے سرور
کمزور تھیا ایسا پسر فاتح خیبر
ہاتھوں سے گری پڑتی تھی لاشِ علیؑ اصغر
اس وقت عجب حال سے تھراتے تھے شپیرؑ
ہر گام پہ تیورا کے ٹھہر جاتے تھے شپیرؑ

8
قتل پسر فاطمہؑ اب کچھ نہیں دشوار
ہمراہ نہ اکبرؑ ہے نہ عباسؑ علمدار
کیا لاکھوں سے بر آئے گا وہ بیکس و ناچار
جس کا نہ کوئی یار نہ مونس نہ مددگار
زخمی ہے جگر سبط رسول مدنی کا
اب بازووں میں زور کہاں تیغ زنی کا

9
ہاں تیروں کو چلوں سے کمانوں کے ملا دو
اور چوکیاں دریا پہ سواروں کی بٹھا دو
باقی ہے لڑائی یہی اب جان لڑا دو
دنیا سے محمدؐ کی نشانی کو مٹا دو
سب ٹوٹ پڑو مل کے اگر طالب زر ہو
شپیرؑ ہو بے سر تو مہم جنگ کی سرہو

10
اب جنگ میں کوشش کرو جانیں نہ چھپاؤ
شپیرؑ کی آمد ہے پرے جلد جماؤ
مقتل میں لہو سبطِ پیمبرؑ کا بہاؤ
حاکم کی خوشی کے لیے زہرؑا کو رلاؤ
شمشیر سے کاٹو سر فرزند نبی کو
گل کردو چراغ لحد مرتضوی کو

11
جب رن کو بر آمد ہوے شاہنشہ عالم
دوڑا یہ خبر کرنے کو لشکر میں اک اظلم
پوچھا عمر و سعد نے کیا شور ہے اس دم
وہ بولا کہ ڈیوڑھی پہ ہے اک حشر کا ماتم
سمجھاتے ہیں شہ گھر میں نہیں جاتی ہیں رانڈیں
سر کھولے ہوے پیچھے چلی آتی ہیں رانڈیں

12
گھوڑے کی طرف بڑھتے ہیں جب سبط پیمبر
سیدانیاں قدموں سے لپٹ جاتی ہیں آکر
اور چھوٹی سی اک لڑکی ہے پہنے ہوئے گوہر
ہاتھوں سے نہیں چھوڑتی وہ دامن سرورؑ
بہلاتے ہیں گودی میں کبھی لے لیتے ہیں شپیرؑ
پر جب وہ مچلتی ہے تو رو دیتے ہیں شپیرؑ

13
شہ کہتے تھے ماں پاس رہو ہم بھی ہیں آئے
تم پیاسی ہو ہم پانی کے لینے کو ہیں جاتے
وہ کہتی ہے جی ڈرتا ہے اب پانی منگاتے
پانی ہی اگر لاتے تو عباسؑ نہ لاتے
بس اب نہ رولاؤ میں بہت رو چکی بابا
عمو کو تو پانی کے لیے کھو چکی بابا

14
بہلا کے اسے گھوڑے پہ جب چڑھنے لگے شاہ
کوئی نہ تھا جو تھامے رکاب شہ ذی جاہ
حسرت سے ادھر اور اُدھر دیکھ کے کی آہ
خیمے سے عیان ایک ضعیفہ ہوئی ناگاہ
زہرؑا سے نہ کچھ شان بزرگی میں وہ کم تھی
پر بال پریشاں تھے کمر ضعف سے خم تھی

15
چلّاتی تھی اس طرح وہ گردوں کی ستائی
ٹھہرو کہ میں لینے کو رکاب آتی ہوں بھائی
افسوس ہے کس وقت میں ہوتی ہے جدائی
مرنے کو چلے آپ مجھے موت نہ آئی
صدمه عجب اس دم ہے شہ جن و بشر کو
رہوار بھی روتا ہے جھکائے ہوے سر کو

16
اس بی بی نے جب پکڑی رکاب شہ ابرار
تب فاطمہؑ کا لال ہوا گھوڑے پہ اسوار
لپٹی ہوئی گردن سے وہ کہتی تھی یہ ناچار
اے گھوڑے محمدؐ کے نواسے سے خبردار
ہے وقت رفاقت یہ مصیبت کی گھڑی ہے
اسوار ترا راکب دوش نبویؐ ہے

17
جاسوس نے جس وقت کہا ماجرا سارا
ہونے لگے میدان میں صف آرا ستم آرا
اک بار نکلکر یہ لعینوں نے پکارا
ہشیار کہ آیا اسد اللہ کا پیارا
ہے آج محمدؐ کے نواسے سے لڑائی
دریا سے نہ ہٹنا کہ ہے پیاسے سے لڑائی

18
ناگاہ ہوے سرور ذی جاہ نمودار
گویا کہ ہوئی قدرت اللہ نمودار
اک نور الٰہی تھا سر راہ نمودار
سب کہتے تھے ہوتا نہیں یوں ماہ نمودار
کس دبدبہ سے شام کے لشکر پہ چلے تھے
گویا کہ علیؑ غزوۂ خیبر پہ چلے تھے

19
تھی فتح و ظفر پکڑے رکاب شہ ابرار
آنکھوں سے لگاتے تھے ملا ئک سم رہوار
اقبال جو خادم تھا تو نصرت تھی نمودار
اور فاطمہؑ کی روح تھی بیٹے کی جلووار
پہلو میں نواسے کے نبیؐ خاک بہ سر تھے
پر کھولے ہوئے حضرت جبریلؑ سپر تھے

20
چھرے سے ہویدا تھا جمال اسد اللہ
رحمت تھی نبیؐ کی تو جلال اسد الله
بے شل تھے عالم میں مشال اسد الله
موجود تھے سب وصف کمال اسد الله
غربت بھی سخاوت بھی مروت بھی ادب بھی
صورت بھی شجاعت بھی ترحم بھی غضب بھی

21
پیشانی روشن سے خجل نور رخ بدر
رخ تھا سہر عید تو گیسو تھے شب قدر
تھا مصدر الحام خدائے دوجہاں صدر
سو اس پہ چلے تیر یہ امت نے کیا غدر
زخمی کیا وہ سینہ ہر اک دشمن دیں نے
تیر ایک طرف پاؤں دھرا شمر لعیں نے

22
ابرو کی کمانوں کی رہے قدر زہے نشان
ہر کوشہ پہ جن کے ہے دلِ فاطمهؑ فرباں
محراب عبادت تھی پے صاحب ایماں
کافر کے لیے تیغ ہلالی سر میدان
جوہر سے ہر ایک موئے سیہ پیش نگہ ہے
تلوار کی آنکھوں پہ شجاعوں کی جگر ہے

23
وہ دیدہ حق ہیں مئے وحدت سے ہیں سرشار
دن رات جو طاعت میں خدا کی رہے بیدار
ہے عین خطا کہیے اگر نرگس بیمار
آنکھوں کو چراتے ہیں وہاں آہو تاتار
وہ نور خدا دیکھتے ہیں شام و سحر میں
دنیا کی سپیدی و سیاہی ہے نظر میں

24
وه ریش مطہر وہ رخ حضرت شپیرؑ
تھی سورۃ والیل پہ والفجر کی تفسیر
وہ مصحف رخسار تھے صرف تبر وتیر
جدول کے عوض اس پہ کھنچے تھے خطِ شمشیر
سیپارہ تھا ہر جزو یہ احوال تھا تین کا
شیرازہ کھلا جاتا تھا اجزاے بدن کا

25
وہ لب کہ جو شرینی میں تھے قند سے بہتر
چوما تھا جنہیں احمدؐ مرسل نے مکرر
یاقوت کا کیا رتبہ جو ہو ان کے برابر
خاتون قیامت کا یہ لعل اور وہ پتھر
وہ حمد الٓہی کا سزاوار کہاں ہے
ہو سرخ پہ شرینیٔ گفتارکہاں ہے

26
یہ لب لب کوثر ہے لب نہر لین ہے
یاں کب دہن نطق کو یارائے سخن ہے
دانتوں کو کہوں گر کہ ہر اک در عدن ہے
کہتی ہے طبیعت کہ یہ مضمون کہن ہے
اے پارۂ الماس نہ گوہر انہیں کیئے
شہ کو فلک حسن تواختہ انھیں کیئے

27
اوصاف بیاں ہو نہیں سکتے ہیں زبان سے
ہے کام اسے حمد خدائے دو جان سے
امجاز ہے عیسیٰ کا عیان اس کے بیاں سے
برگ گل تر لائے نزاکت یہ کہاں سے
بے آبی سے اب حال بہت تنگ ہوا ہے
کانٹے ہیں پڑے پیاس سے یہ رنگ ہوا ہے

28
بازو ہیں کہ شاخ شجر حسن دنیا ہیں
ساعد نہیں آئینہ انوار خدا ہیں
دونوں جو کفِ دست ہیں دریائے عطا ہیں
اور انگلیاں مانند علی عقدہ کشا ہیں
شرمندگی ہے بدر کو ناخن کی یہ ضو ہے
اک اس کا تراشہ ہوا ناخن مہ نو ہے

29
کیا لوح کے سینے کی قلم لکھ سکے اوصاف
مہتاب سے روشن ہے تو آئینہ سے شفاف
کینے سے سدا پاک کدورت سے سدا صاف
ہے خانہ عدل و کرم و بخشش و الطاف
گنجینۂ اسرار خدا اس میں دھرا ہے
قرآں کی طرح علم الٰہی سے بھرا ہے

30
فاقوں میں بھی شکوے کا زبان پر نہیں مذکور
کھانے سے حکم خالی ہے اور خیر سے معمور
سنگ ستم وجور سے ہے شیشۂ دل چور
زخم دل اکبرؑ سے کلیجے میں ہے ناسور
بے جان علیؑ اکبر جو ہوا تیر ستم سے
مانند کماں خم ہے کمر بار الم سے

31
کیا وصف ثبات قدم پاک کروں سر
ہو کوہ نہ ثابت قدمی میں کبھی ہمسر
ٹلتے نہیں جوں شمع اگر تن سے کٹے سر
ہو جاتے ہیں سرکش یہاں پامال سرا سر
گر چرخ پر نقش قدم سرور دیں ہو
گردوں ابھی ساکن صفت روئے زمیں ہو

32
خود نور ہیں اور نور کی ہے جسم میں پوشاک
علامہ ید اللہ کا ہے زیبِ سر پاک
ہے جسم میں کیا ٹھیک قبائے شہ لولاک
ہے گوشۂ فردوس بریں جس کا ہر اک چاک
جیسا ہے بدن ویسی ہی پاکیزہ قبا ہے
یہ جامہ اسی تن کے لیے قطع ہوا ہے

33
ہے سایہ حق خود سرِ سرور عالی
اور شوق شہادت سے ہے خساروں پہ لالی
یہ سوچ کے مولا نے زرہ تن پہ نہ ڈالی
زخم تبر و تیر کی جاگہہ رہے خالی
اک برق سی شمشیر فقط زیبِ کمر ہے
ہے دست علیؑ پشت کے اوپر یہ سپر ہے

34
وہ وقت زوال اور وہ میدان تب و تاب
سایہ نہ ٹھرنے کو نہ پینے کو کہیں آب
منھ خشک حرارت سے جگر سینے میں بیتاب
نے یار نہ ہمدرد نہ غمخوار نہ احباب
حسرت سے جدہر دیکھا ستم گر نظر آئے
نیزے کہیں چمکے کہیں خنجر نظر آئے

35
صدقے تھی غریبی تو فدا بیکسی و پاس
سب دور تھے اس وقت جو رہتے تھے سدا پاس
قاسمؑ کہیں اکبرؑ تھے کہیں اور کہیں عباسؑ
وہ دھوپ وہ بھوک اور کئی روز کی وہ پیاس
پر جانب دریا نظر کرتے تھے شپیرؑ
خشکیده زباں شکر سے تر کرتے تھے شپیرؑ

36
روتے تھے کبھی دیکھ کے لاش علیؑ اکبرؑ
تکتے تھے بصد یاس کبھی لاشۂ اصغؑر
جب دیکھتے تھے لاشۂ عباسؑ دلاور
کہتے تھے کمر تھام کے تب ہائے برادر
سب باغ تو پامال ہوا تین پہر میں
آپ آپ ہیں اور داغ بہتر ہیں جگر میں

37
نیضے میں تڑپتا ہے جو دل صورت بسمل
فرماتے ہیں یہ صبر کا ہنگام ہے اے دل
دشواری سے کٹتی ہے ذرا عشق کی منزل
گھبرا نہ کہ آسان ہوئی جاتی ہے یہ مشکل
گو یارو مددگار ہر اک تجھ سے جدا ہے
لیکن نہ ہراسان ہو کہ بیکس کا خدا ہے

38
کوئی نہیں ہوتا ہے برے وقت میں یاور
عباسؑ کہاں اب ہیں کہاں ہیں علی اکبرؑ
جز سایہ الطاف خدا کون ہے سر پر
سب چھوڑ گئے ساتھ ہے لیکن مرا داور
جب حلق پہ تیغ جفا ہوئے گا میرا
اس دم بھی میرے سر پہ فدا ہوئے گا میرا

39
بس اتنے میں حضرت پہ ہوا نرغۂ کفّار
تیروں کی تن پاک پہ پڑنے لگی بوچھار
گھوڑے کو بڑھا کہ یہ پکارے شہ ابرار
بتلاؤ کہ میں کون ہوں اے قوم جفا کار
نم خوں میں جسے بھرتے ہو جامہ ہے یہ کس کا
تلوار یہ کس کی ہے عمامہ ہے یہ کس کا

40
اعدا نے کہا ہم تمہیں پہچانتے ہیں خوب
ہو اُس کے نواسے کہ خدا کا ہے جو محبوب
ہے آج مگر قتل تمہارا ہمیں مطلوب
بچنے کے نہیں تم کسی صورت کسی اسلوب
کچھ فاطمہؑ کے رونے کا وسواس نہیں ہے
ملبوس نبی کا ہمیں کچھ پاس نہیں ہے

41
حضرت نے کہا حق کے غضب سے نہیں ڈرتے
وہ بولے کہ ہاں خوف خدا بھی نہیں کرتے
شہ نے کہا مہمانوں پہ صدمے ہیں گزرتے
پانی دو کہ بچے ہیں مرے پیاس سے مرتے
سب نے کہا پانی سے نہ سیراب کریں گے
معصوم اگر سو علی اصغرؑ سے مریں گے

42
فرمانے لگے رو کے یہ ملعونوں سے حضرت
منظور تمہیں آج ہے گرمیری شہادت
سیّد ہوں نبی زادہ ہوں دو اتنی اجازت
ناموس کو میں سوئے مدینہ کروں رخصت
عزت رہے ناموس رسوؐل عربی کی
برباد نہ ہوں بیٹیاں زہرؑا و علیؑ کی

43
گر ہوں تو میں حاکم کا تمہارے ہوں گنہگار
وہ بیکس و مجبور ہیں کیا اُن سے سروکار
زہرؑا سے نہیں رتبے میں کم زینبؑ ناچار
واللہ وہ کرتی ہے مجھے ماں کی طرح پیار
دیکھا نہیں جائے گا مرا قتل بہن سے
وہ نکلی تو زہرؑا نکل آئے گی کفن سے

44
اعدا نے کہا واہ یہ بالعکس ہے گفتار
لوٹیں کسے پھر جائے اگر عزت اطہار
سر نگے پھر آئیں گے حرم کو سر بازار
چادر سر زینبؑ پہ نہ ہم چھوڑیں گے زنہار
کیا پائیں گے سر آپ کا گر ہاتھ لگے گا
ناموس کو لوٹیں گے تو زر ہاتھ لگے گا

45
سن کر یہ سخن شہ کی جبیں پر عرق آیا
تھرانے لگا حیدؑر کرار کا جایا
منہ کر کے سوئے عالم بالا یہ سنایا
باقی کوئی حجت نہ رہی بار خدایا
مجبور سمجھتے ہیں یہ فرزند نبیؑ کو
اب میں بھی علم کرتا ہوں شمشیر علیؑ کو

46
فرما کے یہ کی شہ سے علم تیغ شرر ریز
ہیبت سے لرزنے لگا میدان بلا خیز
غیظ شہ عالم ہوا رہوار کو مہمیز
چالاک تھا صر صر سے تو بجلی سے کہیں تیز
غل تھا کوئی کیا روکے گا اس تیغ دو سر کو
سر گو کہ جلال آیا محمدؐ کے پسر کو

47
بڑھکر ہوے اس طرح رجز خوان شہ ذی قدر
اس تیغ سے کاٹوں گا ہزاروں کے سر و صدر
بابا ہے مرا فاتح جنگ اُحد و بدر
نانا ہے وہ انگشت سے شق جس نے کیا بدر
مین بھی اسد حق کی طرح قلعہ کشا ہوں
جوہر مرے دیکھو کہ میں شمشیر خدا ہوں

48
ہر چند کہ تم لاکھون میں ہو اور میں تن تنہا
اور تین شب و روز کا بھوکا ہوں میں پیاسا
کیا لطف ہے اک پیاسے کو گر تیروں سے مارا
نکلے جسے تم سب میں شجاعت کا ہو دعوے
جرأت کو بھی ہمّت کو بھی ضربت کو بھی دیکھے
اور فاطمہؑ کے دودھ کی طاقت کو بھی دیکھے

49
لکھا ہے اُدھر تھا بن عتبہ کوئی سردار
مرحب کی طرح سرکش و زور آور و جرّار
اور چار ہزار اہل ستم کا تھا وہ سالار
شمشیر تھی اس کی دم اژدر دم پیکار
کینہ تھا اے سبط رسولؐ عربی سے
مارا گیا تھا اس کا پدر دست علیؑ سے

50
کس غیظ سے آیا سر میدان وہ ستمگر
ڈوبا ہوا فولاد کے دریا میں سراسر
جوں دیدۂ افعی تھے عیاں خود کے ۔۔۔۔۔۔۔۔۔۔۔۔
سرخ آنکھیں بھرا منہ میں لہو دیو سا خود سر
فولادی سپر دوش پہ چار آئینہ بر میں
اک تیغ کھینچی ہاتھ میں اک تیغ کمر میں

51
اسپ دور کا بہ بھی قوی ہیکل و چالاک
نیزوں کو دھرے دوش پہ مرکب کے غضبناک
زنجیروں سے باندھے کمر نحس کو سفاک
ابرو پہ تکبر سے گرہ خود سرد بیباک
دو سو تھے زرہ پوش ستمگر کی جلو میں
اور بیکسی تھی سبط پیمبر کے جلو میں

52
گھوڑے سے یہ بولا پسر شاہ ولایت
فاقے پہ تو فاقہ ہے یہ ہے وقت رفاقت
ہاتھوں سے کہا آج دکھا دو ہمیں طاقت
قدموں سے کہا بڑھکے نہ ہٹنا کسی صورت
ہم ہوں گے نہ دنیا میں پہ انصاف رہے گا
اس جنگ کا غل قاف سے تاقاف رہے گا

53
گھوڑے نے کہا جان ہے جب تک تو ہوں ہمراہ
طاقت ہے کہ تو پشت پہ ہے اے شہ ذی جاہ
ہاتھوں سے صدا آئی کہ اے فاطمہؑ کے ماہ
ہم قوت خیبر شکنی رکھتے ہیں واللہ
قدموں نے کہا سر پہ جو آرے بھی چلیں گے
وہ کوہ گراں ہیں کہ کبھی ہم نہ ٹلیں گے

54
اتنے میں وہ نزدیک شہ بحر و بر آیا
اس وقت تو غصے میں علیؑ کا پسر آیا
اللہ کا دریائے غضب جوش پر آیا
راہوار بھی اک برق مجسم نظر آیا
شمشیر علیؑ میان سے باہر نکل آئی
انجاز سے خود تیغ دو پیکر نکل آئی

55
نھرہ کیا جو شہ نے ہلا گنبد دوار
طبقات اراضی کو تزلزل ہوا اکبار
ہیبت سے ہوئے شیر گریزاں سوئے کہسار
فرمایا کہ ہاں وار کر او ظالم غدّار
گو فاقے سے ہوں زخمی ہوں اور تشنہ جگر ہوں
سبقت نہ کرونگا کر میں حیدر کا پھر ہوں

56
یہ سنتے ہی بس تول کے نیزے کو وہ گمراہ
اس طنطنہ سے آیا کہ العظمتہُ للہ
پہونچی تھی سناں متصل سینہ کہ ناگاہ
ترچھی چلی جوں صاعقہ شمشیر ید اللہ
اس سیف کا تھا وار کہ سیفی کی دعا تھی
ایک ایک گرہ نیزے کی دیکھی تو جدا تھی

57
قبضے میں کماں لے کے بڑھا تب وہ جفا کار
چلے سے بہ تعجیل ملایا لب سوفار
تاکا تھا نشانہ کہ پکارے شہ ابرار
باں میں بھی جگر گوشۂ حیدر ہوں خبردار
یہ کہتے ہی چھیڑا فرس گرم عناں کو
نیزے سے اُڑا لے گئے جوں تیر کماں کو

58
شمشیر کو پھر کھینچ کے لڑتے لگا ناری
حضرت کی سپر سے ہوئی تلوار بھی عاری
اس عاشق باری پہ بہ غصہ ہوا طاری
فرمایا خبردار کہ اب ہے مری باری
اس پھرتی سے اس ظالم پر کید پہ آئے
جس طرح کہ شہباز اجل صید پہ آئے

59
دہنی طرف اس شامی نے گھوڑے کو اوڑایا
حضرت کا بھی رہوار وہاں برق سا آیا
تیغ دو زبان کو شہِ عالم نے اٹھایا
سر تک وہ سپر ہاتھ سے لانے بھی نہ پایا
اس طرح چمک کر یہ چلی فرق لعیں پر
سب نے یہی جانا کہ گری برق زمین پر

60
سر پر جو پڑی دو ہوے خود و سر و گردن
گردن سے گئی تا بہ کمر کاٹ کے جوشن
جوشن سے جو اتری تو لیا زین کا دامن
دامن سے چلی تیز تو دو ہو گیا توسن
قبضہ تو ربا دست جناب شہ دیں میں
اور تا سر دنبالہ در آئی وہ زمیں میں 

61
فرزند محمدؐ نے کیا نعرۂ تکبیر
تھرانے لگا خوف سے سب لشکر بے پیر
تھا شور کہ زہرؑا کے یہ ہے دودھ کی تاثیر
دیکھی تھی نہ ضرب ایسی نہ اس طرح کی شمشیر
قبضے میں اسی تیغ دو پیکر کے قضا ہے
اس ضرب کو اعجاز جو کہیے تو بجا ہے

62
لشکر کے نمودار کو حضرت نے جو مارا
لاکھوں میں نکلنے کا نہ تھا ایک کو یارا
اعدا پہ چلا خود اسد اللہ کا پیارا
کرنے لگیں روحیں قفس تن سے کنارا
ہر وار میں دونی تھی برش تیغ دو دم میں
جس صف پہ جھکے شاہ فنا ہو گئی دم میں

63
کامل تھی زبس بحر شجاعت میں وہ تلوار
مثل الف وصل گرے جاتے تھے کفار
جو کوئی قریب آیا رجز خواں دم پیکار
سالم تھا تو بے فاصلہ رکن اس کے ہوئے چار
کیا لڑتے کہ سکتہ تھا ہر اک اہل حسد کو
تقطیع کیا تیغ نے ہر مصرعۂ قد کو

64
ہر چند ردیف ایک کا تھا ایک مستمر
جوں قافیہ پیچھے تھی مگر تیغ دو پیکر
تھے رو بہ قضا وقت وغا سب وہ بد اختر
ہو سکتا نہ تھا تیغ اجل سے کوئی سربر
تن جس کا جلانا زه تیغ دو سر سے
وصل اس کا رہا تا بہ ابد نار سفر سے

65
بجلی کی طرح کوندتا تھا فوج میں رہوار
قطرات عرق جسم پہ تھے اختر سیار
پے کرنے کی کیا کیا تگ و دو کرتے تھے کفار
اس تک نہ پہونچ سکتا تھا پر وہم خطا کار
ماند تصور کبھی یاں تھا کبھی واں تھا
آنکھوں میں تو پھرتا تھا یہ نظروں سے نہاں تھا

66
باغی روش سبزہ ہوئے جاتے تھے پامال
سر گر رہے تھے برگ خزان دیدہ کی تمثال
رخ زرد تھے ڈر سے یہ سیاہ کاروں کا تھا حال
تھا شور کہ سرسبز ہوا فاطمہؑ کا لال
شمشیر کے پھل سے ثمر تازہ ملے تھے
اعدا پہ خزاں تھی پہ گل زخم کھلے تھے

67
گرتی تھی چمک کر جو حسام شہ ذی شان
تھی گاوز میں زیر زمیں خوف سے لرزان
سکان سادات بھی تھے ششدر و حیراں
جنات میں غل تھا کہ نہیں بچنے کی اب جاں
اللہ بچائے طبق ارض و سما کو
آج آیا ہے غصہ پسر شیر خدا کو

68
دیتے تھے محمدؐ کی دوہائی جو ستمگار
کیا رحم ہے تھم جاتے تھے اس دم شہ ابرار
آئی یہ صدا احمدؐ مختار کی اک بار
میں تیری شجاعت کے فدا اے مرے دلدار
جانباز کوئی تجھ سا زمانے میں کہاں ہے
خود آج ثنا خوان ترا رب دو جہاں ہے

69
اب روک کے شمشیر کو اے میرے گل اندام
لازم ہے ترحم کہ یہ لیتے ہیں مرا نام
پیاسے ہو کئی دن کے شہادت کا پیو جام
تا ہوے گنہگاروں کی بخشش کا سر انجام
بیٹھو تو شمشیر یہ مرضی خدا ہے
اے عاشق صادق دم تسلیم و رضا ہے

70
سن کر یہ صدا شہ نے رکھی میان میں تلوار
کی عرض کہ امت پر خدا ہے میرا گھر بار
بندے کو ہے خوشنودی مولا سے سروکار
کرتا ہوں وفا منھ سے کیا تھا جو کچھ اقرار
امید ہے جب حلق تہ تیغ جفا ہو
پیشانی تو سجدے میں ہو اور لب پہ دعا ہو

71
زینبؑ در خیمہ پہ یہ اس وقت پکاری
کیوں روک لی تلوار بہن ہو گئی واری
وقفہ نہ کرو بھاگ چلی فوج تو ساری
پھر آ کے کہیں گھیر نہ لے لشکر ناری
عرصہ نہیں ہے فتح لڑائی کوئی دم کو
صدقے گئی دم لینے نہ دو فوج ستم کو

72
گو فاقے سے ہو اور کئی دن کے ہو پیاسے
پر ارثِ شجاعت ہے تمہیں شیر خدا سے
ماں کیسی پدر کیسا ہے کس کے ہو نواسے
لو خون عزیزاں کا عوض اہل جفا سے
جن لوگوں نے اکبر کو مرے قتل کیا ہے
تم کرتے ہو رحم ان پہ جب کی یہ جا ہے

73
یہ وہ ہیں کہ برباد کیا فاطمہؑ کا گھر
یہ وہ ہیں کہ دولھا کو جنھوں نے کیا بے سر
عباس کو پانی کے لیے خوں میں کیا تر
مجروح کیا تیر سے حلق علی اصغرؑ
برچھی مرے اکبرؑ کو لگائی ہے انیس نے
تصویر محمدؐ کی ماٹی ہے انھیں نے

74
فرمانے لگے رو کے بہن سے شہ ابرار
دیتے ہیں محمدؐ کی دہائی یہ ستم گار
اک حملہ میں چاہوں تو فنا ہوں یہ خطا کار
نانا کا مگر پاس ہے اے خواہر غم خوار
روز اسد اللہ دکھایا نہیں جاتا
اب ہاتھ تو امت پر اٹھا یا نہیں جاتا

75
حیدؑر کی شجاعت تو بہن میں نے دکھائی
زندوں کو بہت یاد رہے گی یہ لڑائی
غربت بھی تو میراث میں حیدؑر کی ہے پائی
مظلومی بھی حق کو تو دکھائے یہ فدائی
غل خوروں کے رونے کا ہے میدان ستم میں
سر کھولے ہوے آتی ہیں اماں کوئی دم میں

76
اعدا نے سنی جب شہ والا کی یہ تقریر
ثابت ہوا اب جنگ نہیں کرنے کے شپیرؑ
پھر ان کے تنہائے مقابل ہوئے بے پیر
بیخوف لگانے لگے تیغ و تبر و تیر
شہ کھاتے تھے تلواریں موئی جاتی تھی زینبؑ
ہر وار پہ خیمے سے نکل آتی تھی زینبؑ

77
چلاتی تھی لوگو مرے بھائی کو نہ مارو
شپیرؑ کے بدلے مرا سر تن سے اتارو
للہ مجھے فاطمہؑ کے لال پہ وارو
شہ کہتے تھے عاشق یہ بہن ہے مری یارو
ٹھہرو بھی زخمی نہ کرو تیغ و تبر سے
اوجھل مجھے ہو لینے دو زینبؑ کی نظر سے

78
صف باندھ کے یا کر لو تمہیں خیمے کا پردا
یا گھیرے ہوے لے چلو مجکو لب دریا
واں ذبح کرو ہے جہاں عباسؑ کا لاشا
تا دیکھے نہ سر کٹتے ہوئے دختر زہرؑا
صدمہ نہیں دنیا میں جدائی کے برابر
شپیرؑ کی بھی لاش ہو بھائی کے برابر

79
حضرت کی کوئی بات نہ سنتے تھے وہ اظلم
حربے تنِ اقدس پہ لگے جاتے تھے پیہم
سر ضعف سے ہرنے پہ جھکا جاتا تھا اس دم
نیلے تھے لب لعل تھا یہ پیاس کا عالم
زخمی بھی سراپا ہیں حرارت بھی غضب ہے
ہر وار پہ ملعونوں سے پانی کی طلب ہے

80
وہ گرم ہوا جیٹھہ کی وہ تشنہ دہانی
کچھ کہتے تھے اور منھ سے نکل جاتا تھا پانی
حلقہ کے شمیر بہ کف ظلم کے بانی
ہر ایک دل آزاد ہر اک دشمن جانی
طاری تھا جو غش دوش محمدؐ کے مکیں پر
جھک جھک کے سنبھل بیٹھتے تھے خانہ زیں پر

81
لکھا ہے کہ جس روز تھا یہ سانحہ در پیش
وارد ہوا اس دشت بلا میں کوئی درویش
کیا دیکھتا ہے آنکھ اٹھا کر وہ جگہ ریش
اک زخمی کو گھیرے ہوئے ہیں لاکھ جفا کیش
بیکس پہ ہیں شمشیر پہ شمشیر لگاتے
یہ کہتا ہے پانی دو وہ ہیں تیر لگاتے

82
بے ساختہ رو رو کے لگا کہنے وہ دیندار
کسی دکھ میں یہ بندہ ہے ترا اے میرے غفار
اس طرح کا ہوگا نہ کوئی بیکس و ناچارا
پانی بھی پلاتے نہیں ایسا ہے گنہگار
یہ ظلم و ستم کون سے مذہب میں روا ہے
کیوں قتل اسے کرتے ہیں کیا اس کی خطا ہے

83
کافر کو بھی پانی تو پلاتے ہیں مسلمان
یہ تو ترا بندہ ہے کوئی صاحب ایماں
ییکس ہے پہ چھرے سے شرافت ہے نمایاں
ہیں سوکھے ہوئے ہونٹ ترے ذکر میں خنداں
زخھمی اسے کرتے ہیں عدد تیغ و سناں سے
خبر شکر نکلتا نہیں کچھ اس کی زباں سے

84
کیا صبر ہے اس طرح کا صابر نہیں دیکھا
کیا شکر ہے اس طرح کا شاکر نہیں دیکھا
ثابت قدم ایسا دم آخر نہیں دیکھا
آوارہ  وطن ایسا مسافر نہیں دیکھا
کیا ظلم نہیں کون سی بیداد نہیں ہے
کچھ اس کو ترے نام سوا یاد نہیں ہے

85
ایسے بھی ترے بندہ مقبول ہیں مولا
گھر لٹنے کا غم جن کو نہ سر کٹنے کا دھٹرکا
جب تیغ ستم آتی ہے سر دیتے ہیں نہوڑا
اف کرتے نہیں سینے پہ جب لگتا ہے نیزا
چہرے پہ بشاشت ہے کہ ہنگام اجل ہے
نیزے کو سمجھتے ہیں کہ یہ زیست کا پھل ہے

86
یہ کہہ کے بصد درد بہت رویا وہ غمگین
اور مشک سے سیراب کیا کاسڑ چوبیں
ساغر لئے ہاتھوں پہ گیا پیش شہ دیں
کس عرض اسے پی لو کہ تا دل کو ہو تسکیں
یہ دکھ نہیں پڑتا کسی محتاج و غنی پر
دل ہوتا ہے ٹکڑے تری تشنہ دہنی پر

87
اے بندہ بیکس ترا کیا جرم ہے بتلا 
بے وجہ کوئی قتل کسی کو نہیں کرتا
کیا تونے عزیزوں کو ہے ان لوگوں کے مارا
کشتے یہ وہی ہیں جو پڑے ہیں لب دریا
مارا جو انہیں تو نے تو افسوس کی جا ہے
مہرو ہے کوئی ان میں کوئی ماہ لقا ہے

88
دریا کی ترائی میں جو سوتا ہے یہ مہرو
کرتا ہے قلم ایسے جری کے کوئی بازو
یہ تازہ جوان خون میں بھرے جس کے ہیں گیسو
مارا اسے کیا صاحب اولاد نہ تھا تو
دولھا جو سناں کھائے یہ رونا ہے زمیں پر
کچھ رحم نہ آیا تجھے اس ماہ جبیں پر

89
پھر دیکھ کے وہ لاشہ اصغؑر یہ پکارا
وہ سب تو لڑے ہوں گے جو تو نے انہیں مارا
اک بچے کا کس طرح ہوا قتل گوارا
کیا ہوئے گا حال اس کا یہ جس ماں کا ہے پیارا
جس وقت یہ دنیا سے سفر کر گیا ہو گا
جیتا رہا ہوگا کہ پدر مر گیا ہو گا

90
درویش کے سنکر یہ سخن رونے لگے شاہ
مقتل کی زمین ہل گئی اس درد سے کی آہ
فرمایا کہ تو حال سے میرے نہیں آگاہ
کیا اپنی مصیبت کہوں اے بندۂ اللہ
سب میرے یگانے ہیں یہ جن کا تجھے غم ہے
یہ باغ مرا ہے کہ جو تیغوں سے قلم ہے

91
بے دست ہے جو نہر پہ وہ ہے مرا بھائی
ٹوٹی ہے کمر اس سے ہوئی جب سے جدائی
یہ شیر کہ سینے پہ سناں جس نے ہے کھائی
مجھ باپ کی اٹھارہ برس کی ہے کمائی
وه طفل جو ریتی پہ ستارہ سا پڑا ہے
چھوٹا ہے یہ بیٹا پہ الم اس کا بڑا ہے

92
ناحق مرے پیاروں پہ چلی ظلم کی شمشیر
اسب قتل ہونے باقی ہوں میں بیکس و دلگیر
بے جرم مرے قتل پہ آمادہ ہیں بے پیر
کرتا ہوں ہدایت انہیں یہ ہے مری تقصیر
مہماں پہ کسی نے ستم ایسا بھی کیا ہے
دو روز سے پانی نہیں پینے کو دیا ہے

93
اے شخص تجھے رحم میرے حال پہ آیا
اس وقت میں پائی تو مرے واسطے لایا
اجر اُس کا خدا دے کہ بڑا رنج اُٹھایا
پانی مرے بچوں میں کسی نے نہیں پایا
اب خاک ہیں سو چشمے جو پانی سے بھرے ہوں
کیونکر وہ پیئے جس کے پسر پیاسے مرے ہوں

94
دنیا میں مجھے پانی کے پینے سے ہے انکار
واللہ میں ہوں کوثر و تسنیم کا مختار
حجت کے لیے پانی کا اُن سے ہوں طلب گار
احسان ہمیں منظور کسی کا نہیں زنہار
حیدؑر کی طرح تارک دنیائے دنی ہیں
ظاہر میں ہیں محتاج مگر دل کے غنی ہیں

95
مشکل کوئی تجھپر ہو تو آساں ابھی کر دیں
اس جام کو تو کہ تو زر و مال سے بھر دیں
ہیں دل کے غنی سر کا جو سائل ہو تو سر دیں
ہم وہ ہیں کہ قطرہ کوئی مانگے تو گہر دیں
حق میں کسی دشمن کے دعا بد نہیں کرتے
فاقوں میں سوال فقرا رد نہیں کرتے

96
درویش سے یہ کہ کے لیا پانی کا ساغر
تکنے لگے حسرت سے سوئے لاشۂ اصغرؑ
دل پیاسی سکینہؑ کے لیے ہو گیا مضطر
دیکھا طرف خیمہ کئی مرتبہ مُڑ کر
آنکھوں سے بہے اشک رخ سرور دیں پر
بس گر پڑا وہ دوڑ کے حضرت کے قدم پر

97
پھر دست گدا میں وہ دیا کاسۂ خالی
اور خاک اٹھا تھوڑی سی اس جام میں ڈالی
اللہ رے اعجاز کف سرور عالی
لبریز تھے اس کاسہ میں یافوت دلالی
حیرت ہوئی درویش کو اس لطف و کرم پر
بس گر پڑا وہ دوڑ کے حضرت کے قدم پر

98
کہتا تھا یہ آنکھوں سے لگا کر قدم شاہ
مولا مجھے نام اپنا بتا دیجیے للہ
ہین آپ وصی یا کہ میں پیغمبر ذی جاہ
کیا قوم ہے کسی جاہے وطن کیجیے آگاہ
بندے نے کسی میں یہ کرامت نہیں دیکھی
واللہ یہ ہمت یہ سخاوت نہیں دیکھی 

99
حضرت نے کہا نام سے میرے تجھے کیا کام
مظلوم مرا نام ہے سید ہے مرا نام
بیکس ہوں مسافر ہوں نہ راحت ہے نہ آرام
دنیا سے کوئی دم میں سفر کا ہے سر انجام
عبرت کی جگہ منزل دنیائے دنی ہے
گھر قبر کا گوشہ ہے وطن بے وطنی ہے

100
کیا پوچھتا ہے قوم! نبیؐ کا ہوں نواسا
اور مولد و مسکن ہے مرا یثرب و بطحا
مادر وہ ہے کہتے ہیں جسے حضرت زہرؑا
بیٹا ہوں میں حیدؑر سے شہ عقدہ کشا کا
ان میں سے ہر ایک گلشن جنت کا مکیں ہے
مظلوم ہوں اب سر پہ مرے کوئی نہیں ہے

101
کہنے لگا سر پیٹ کے ہاتھوں سے وہ دیندار
ہیں آپ حسینؑ ابن علیؑ یا شہ ابرار
آقا تمہیں بندے نے نہ پہچانا تھا زنہار
شہزادۂ کونین اور اس دکھ میں گرفتار
تلوار مجھے دیجیے کہ جنگ ان سے کروں میں
حضرت کے عوض تیغ و سناں کھا کے مروں میں

102
فرمانے لگے رو رو کے یہ سرور ذی جاہ
ہم اس پہ فدا ہیں جو ہمارا ہے ہوا خواہ
تو قتل ہو منظور نہیں ہے مجھے واللہ
لے راہ وطن جلد کہ ہم بھی ہیں سر راه
ہرگز نہ فراموش یہ احسان کریں گے 
ہم قبر میں مشکل تری آسان کریں گے

103
راضی ہو خدا تجھ سے کہ ہم تجھ سے ہوے شاد
تربت میں کریں گے شب اول تری امداد
پر بھولیومت پیاس ہماری یہ رہے یاد
کیجو مری غربت پہ سدا نالۂ و فریاد
روکے گا مری پیاس پہ جو بزم عزا میں
کہے گا اسے خالق اکبرؑ شہدا میں

104
فرمانے سے حضرت کے وہ رخصت ہوا نا چار
میدان سے نہ نکلا تھا کہ پھر غل ہوا اکبار
دیکھا کہ نڑپتا ہے تن سید ابرار
اور کاٹے لیے جاتا ہے سر ثمر ستمگار
مارا مرے بھائی کو یہ چلاتی ہے زینبؑ
سر پیٹتی خیمے سے چلی آتی ہے زینبؑ

105
زہرؑا کی صدا ہے کہ گئی میری کمائی
مارا گیا شپیرؑ محمدؐ کی دہائی
پانی کی مرے لال نے اک بوند نہ پائی
ہے ہے ہوئی بن بھائی کی زینبؑ مری جائی
دنیا مرے شپیرؑ سے خالی ہوئی ہے ہے
باؑنو مری بے وارث و والی ہوئی ہے ہے

106
ہے وقت دعا حق سے انیس اب تو دعا کر
جو حاجتیں ان لوگوں کی ہیں اُن کو روا کر
ان تعزیہ داروں پہ تو الطاف عطا کر
مقروض جو مومن ہوں تو قرض ان کا ادا کر
محتاج نہ ہوں تیرے سوا اور کسی کے
اور حشر میں ہوں ساتھ حسینؑ ابن علیؑ کے

رباعی
بالوں پہ غبار شیب ظاہر اب ہے
ہشیار انیسؔ تو مسافر اب ہے
پیدا ہے سپیدی سحر پیری کی
اب خواب سے چونک رات آخر اب ہے

رباعی
درد و الم ممات کیونکر گذرے
بہ چند دم حیات کیونکر گذرے
مرنے کا تو دن گذر گیا شکر انیسؔ
اب دیکھیں لحد کی رات کیونکر گذرے
