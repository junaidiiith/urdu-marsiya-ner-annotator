جلد چهارم
www.emarsiya.com

شمشاد بوستان رسالت حسینؑ ہے
مفتاحِ بابِ گلشن جنت حسینؑ ہے
ابر عطا و آیۂ رحمت حسینؑ ہے
نقش نگین قہر نبوت حسینؑ ہے
ہر جا ظہور ہے انہیں کے ظہور سے
سب خاک سے ہیں یہ خالق کے نور سے

عنوان نہ صحیفہ اخضر حسینؑ ہے
فیاض آب چشمہ کوثر حسینؑ ہے
جسیم نبیؐ کی روح مطہرحسینؑ ہے
کشتی عرش و فرش کا لنگر حسینؑ ہے
قربان رتبۂ شہ عرش احتشام کے
بیٹے امام دیں کے پدر نو امام کے

مشکل کشائے حاطر و غائب حسینؑ ہے
خورشید و ماه مکہ و یثرب حسینؑ ہے
فرماں روائے مشرق و مغرب حسینؑ ہے
دوش رسولؐ پاک کا راکب حسینؑ ہے
چھونے سے سن میں عرش سے رتبہ سو املا
لیکن مگیں بھی مہر نبوت کو کیا ملا

آدم سے مرتبے میں مقدم حسینؑ ہے
اسرار کردگار کا محرم حسینؑ ہے
حقا کہ تاج عرش معظم حسینؑ ہے
شیرازهٔ کتاب دو عالم حسینؑ ہے
مالک ہے کار خانہ رب جلیل کا
مختار ہے بہشت کا اور سلسبیل کا

خورشید آسمان تجمل حسینؑ ہے
طاؤس بوستان تو کل حسینؑ ہے
عالم تمام جزو ہے اور کل حسینؑ ہے
سب خلق عندلیب ہے اور گل حسینؑ ہے
جائیں فدا ہیں نام پہ اور دل نثار ہیں
یوسفؑ ہے ایک چاہنے والے ہزار ہیں

رکن رکین کعبۂ ایماں حسینؑ ہے
کرسی اگر ہے رحل تو قرآں حسینؑ ہے
پیدا ہے تو حسینؑ ہے پنہاں حسینؑ ہے
عالم تمام جسم ہے اور جاں حسینؑ ہے
حق اُس سے ہے قریب وہ حق سے جدا نہیں
جو کچھ کرو وہ وہی ہے گھر اک خدا نہیں

رونی کو دم میں چاہے تو اعلیٰ کرے حسینؑ
قطرے کو سجر لطف سے دریا کرے حسینؑ
بالا کو پست پست کو بالا کرے حسینؑ
اک آن میں ثریٰ کو ثریا کرے حسینؑ
غرت جو دے زمیں کو تو گردوں شکوہ ہو
طاقت جو بخش دے تو پرے کاہ کوہ ہو

ذرے کو آفتاب سا روشن کرے حسینؑ
قدرت سے ناتواں کو تہمتن کرے حسینؑ
دوزخ کو دم میں غیرت گلشن کرے حسینؑ
آہن کو موم موم کو آہن کرے حسینؑ
چشم غخب سے دیکھیں جسے جل کے خاک ہو
جس پر کرم کریں وہ گناہوں سے پاک ہو

کر دیں سپید رو تو سیاہی ہو شب سے دور
شرمائے آفتاب جو ظلمت کو دیں وہ نور
حافظ ہوں گے تو سنگ ہو شیشے سے چور چور
چاہیں تو خس کو آگ کے دریا سے ہو عبور
حافظ اگر ہو لطف و کرم اس کریم کا
فانوس بہر شمع ہو دامن نسیم کا

ہوئے جو حکم نافذ شاہنشہ حجاز
آہو کے آگے شیر جھکائے سر نیاز
اک جا ہو آشیانہ عصفور و شاہ باز
بہر شکار باز کرے چشم کو نہ باز
گر وہ قوی صغیف سے کار جدال لے
روباہ جا کے شیر کی آنکھیں نکال لے

ہاں اے زباں خموش ادب کا ہے یہ مقام
کوثر سے منھ کو دھو لے تو لے شاہ دیں کا نام
اب کلک سر جھکا دے قدم پر پۓ سلام
اسے طبع پاک شستہ درفتہ ہو سب کلام
پیچھے زبان سے وصف شہ نیک خو کریں
اشکوں سے پہلے مردم دیدہ وضو کریں

یہ وہ حسینؑ ہے کہ جو ہے نور مشرقین
جس کے پدر نے فتح کیئے خیبر و حسنین
خیرالنسا کی جان محمد کے دل کا چین
شیعوں کو اس کی پیاس پہ رونا ہے فرض عین
اس کی نہ کوئی آس نہ کوئی مراد تھی
خنجر گلے پہ تھا تو تمہاری ہی یاد تھی

مولا کی ذات خلق میں ہے سایۂ الٓہ
امت کا کار ساز دو عالم کا خیر خواہ
روز جزا معالج بیماری گناہ
مجرم کو اس کے سایہ دامن میں ہے پناہ
گر حشر میں وہ حامی امت سپر نہ ہو
تیغ عذاب حق سے کسی کو مفر نہ ہو

دارے شرع مصطفوی مقتداے خلق
خضر صراط دین مبیں پیشوائے خلق
فیض و عطا و شفقت و رحمت برائے خلق
دست خدا کی طرح سے مشکل کشائے خلق
بھیجیں درود کیوں نہ ملک روح پاک پر
سجدے کا حکم دیوے خدا جس کی خاک پر

باب السلام طم نبی آسمانِ شرع
نور سراج دین شرف خاندان شرع
دریاے لطف و معدن بخشش جهان شرع
منہاج علم قطب زماں قہرمان شرع
اس کے کرم سے گلشن دیں تازہ ہو گیا
شیعوں پہ وا بہشت کا دروازہ ہو گیا

عاجر نہ اُس کے وصف میں جو کس طرح خرد
افضل کرے جہاں ہے جسے مفضل احد
اُس کی کتاب وصف کے اک جز کی ہے یہ حد
آغاز جس کا ہے ازل انجام ہے ابد
اس میں بھی سب صفات شہ بحر و بر نہیں
فقرے ہیں بتدا کے خبر کی خبر نہیں

حد بشر نہیں ہے تری مدح یا امام
بندے سے کس طرح ہو زبان خدا کا کام
قدسی درود بھیجتے ہیں تجھ پہ صبح و شام
میں خاک اور عرش سے اعلیٰ ترا مقام
ذرے سے وصف نیر تاباں ہو کس طرح
اک مور سے ثناے سلیمان ہو کس طرح

راحت نہیں مرے دلِ مضطر کو پاک نفس
نالاں ہوں تیری راہ میں میں صورت جرس
دن رات قافلے چلے جاتے ہیں پیش و پس
اور شوق میں غلام تڑپتا ہے ہر برس
اس سال ہے دعا کہ شوری نصیب ہو
مولا طلب کرو تو حضوری نصیب ہو

عرش خُدا ہے تیرے شرف سے بزرگوار
کرسی ترے قدم کی بدولت ہے پائدار
پہونچے فلک پہ گرتری نعلیں کا غبار
سمجھے وہ خلعت شرف و تاج افتخار
ہے راہ پر وہی کہ جسے تجھ سے راہ ہے
نقش قدم برائے فلک سجدہ گاہ ہے

روحی فداک اے قمر برج مل اتا
قلبی لدیک اے گہر تاج لافتا
ابر عطا محیط کرم منع سخا
شمع حرہم حق کل گزار قل کفا
اے نوح خلق تو ہے سفینہ نجات کا
طوفاں میں آسرا ہے فقط تیری ذات کا

قیصر تری جناب کا اک بندہ کمیں
خاقان چیں ہے اک ترے خرمن کا خوشہ چیں
ہے غیرت بہشت ترے نور سے زمیں
جا روب فرش ہے شرف زلف حور عین
کرسی کی زیب دوش پیمبرؐ کی زیب ہے
تیرے قدم سے عرش منور کی زیب ہے

اللہ رے اوج واہ ری حشمت زہے وقار
اک آن ہے حسینؑ نبیؐ کو نہ تھا قرار
اشتر بنے تھے عید کو محبوب کردگار
مثل نگیں یہ مہر نبوت پہ تھے سوار
مرکب حسینؑ کے شہ گردوں مقام تھے
جیبیں جو تھیں رکاب تو گیسو لگام تھے

لکھا ہے یہ کہ سجدے میں تھے ایک دن رسولؐ
پشت نبی پہ آکے چڑھا دلبر بتولؐ
خیرالوریٰ نے سجدہ حق کو دیا یہ طول
سمجھا ہر اک کہ وحی خدا کا ہوا نزول
سر پیٹنے کی جا ہے یہ جس کا وقار ہو
سینے پہ اس حسینؑ کے قاتل سوار ہو

باراں کی بوندیوں سے جسے فاطمہؑ بچائے
واحسراتا وہ سینۂ اقدس پہ تیر کھائے
کوثر ہو جس کے قبضہ و قدرت میں ہائے!
پانی کی بوند اسے نہ کوئی مرتے دم پلائے
یہ واقعہ وہ ہے کہ خوشی نا پذیر ہے
ہر سینہ کربلا ہے ہر اک دل شہید ہے

حلّے بہشت کے جسے بھیجے خدائے پاک
ہو بعد مرگ اس کا کفن کربلا کی خاک
ہیکل کے خط سے فاطمہ کا دل ہو درد ناک
تیغوں سے اہل ظلم کریں اس کے تن کو چاک
دوش رسولؐ پاک پہ جو سیمبر چڑھے
خنجر سے کٹ کے نیزے پہ اس شہ کا سر چڑھے

ہو جس کی ماں کے مہر میں سب آب اور نمک
ترسے وہ ایک پانی کے قطرے کو کیوں فلک!
گہوارے میں جھلائیں جسے آن کر ملک
کر کر کفن نہ پائے وہ چالیس روز تک
چھوڑ آئے کنکروں پہ تن پاش پاش کو
مٹی نہ دی نبیؐ کے نواسے کی لاش کو

دنبوں کو روز عید تو کرتے ہیں ذیج سب
کاٹا گلا نبیؐ کے نواسے کا ہے عقب
حیواں کو پانی دیتے ہیں جو ہیں خدا طلب
فریاد ہے حسینؑ تھے دو دن نشتہ لب
وارث خلیل کا وہ شہ مشرقین ہے
ذبح عظیم اشارہ قتل حسینؑ ہے

گلزار دیں پہ تیغ خزاں رن میں جب چلی
یعنی قلم ہوا چمن مرتضیٰ علیؑ
وقت نماز ظہر ہوا دوپہر ڈھلی
تنہا رہا وہ حضرت معبود کا ولی
بھائی کے غم تے خم شہ دلگیر ہو گئے
۔۔۔۔۔۔۔۔۔۔۔ جواں جو قتل ہوا پیر ہو گئے

طبل ظفر بجاتے تھے واں بانی ستم
خیمے سے نکلے آتے تھے سر پیٹتے حرم
فضہ پکارتی تھی یہ ڈیوڑھی سے دم بہ دم
کس جا رکھی ہے لاش پسر یاشہ امم
چادر کوئی اڑھا دے تن پاش پاش پر
رونے کو زینبؑ آتی ہیں اکبرؑ کی لاش پر

ہوتی تھی فوج ظلم میں تدبیر قبل شاہ
چھائی ہوئی تھی چار طرف شام کی سپاہ
کہتا تھا یہ جما کے صفیں شمر رو سیاه
آتا ہے جنگ کو پسر ضیغم الہٰ
حلقے میں لے لو آتے ہی یوں اُس دلیر کو
جنگل میں گھیر لیتے ہیں جس طرح شیر کو

رکھتا نہیں کوئی یہ غریب الدیار یار
شمشیر شعلہ بار پڑے سر پہ بار بار
تیروں کی تن پہ دور سے ہو بیشمار مار
نیزے اٹھا اٹھا نے کریں سب سوار وار
آگے سے تیغ و خنجر و تیر و سناں چلے
پیچھے سے فرق پاک پہ گرز گراں چلے

ہاں غازیو قریب ہے اب تیسرا پہر
جانیں لڑا کے جلد کرو اس مہم کو سر
بجتا ہے کوئی ان میں نقا رہ ظفر
عابدؑ کے ہاتھ باندھ کے اب کھولیو کمر
راحت دلوں کو ہوئے گی قتل حسینؑ سے
سیدانیوں کو لوٹ کے سوئیں گے چین سے

یہ ذکر تھا کہ نور خدا کا ہوا ظہور
ذرے زمیں کے بن گئے رشک چراغ طور
بوئے بہشت پھیل گئی رن میں دور دور
پہونچا فلک تلک قمر فاطمہؑ کا نور
پرتو سے رشک طور ہر اک سینہ ہو گیا
تختہ زمیں کا غیرت آئینہ ہوگیا

غل تھا خوشا حسینؑ کی شوکت زہے جلال
روشن جیبیں ہے آئینہ مہر کی مثال
اک آسمان حسنؑ کے ابرو ہیں دو ہلال
اور فاطمہ کی آنکھ کا تارا ہر ایک خال
کیا دخل راستے نظر بد کے بند ہیں
مجمر ہے آفتاب تو اختر سپند ہیں

لوح کتاب حسن ہے پیشانی جناب
جس سے خجل ضیائے جہاں تابِ آفتاب
مصرعے ہمیں دونوں مطلع ابرو کے انتخاب
قرآں کی طرح ہے خط رخسار لاجواب
شمس الضحی اسی روح نیکو کا وصف ہے
واللیل اذا سجیٰ اسی گیسو کا وصف ہے

وہ زلف مشک منیر وہ رخسار جاں فروز
پیدا ہوئی ہے روز سے شب اور شب سے روز
شمع اور دھوئیں میں بھی نہیں ہوتا یہ ساز و سوز
دیکھا نہیں بہم سحر و شام کو ہنوز
ظلمت میں نور نور کو ظلمت میں راہ ہے
ہے سنبلہ میں مہر کہ ہالے میں ماہ ہے

گیسوئے مشک بو ہے ایام فلک سریر
شرمندہ جس سے عود خجل عنبر و عبیر
چہرہ قمر تو ابر دو مژگاں کمان و تیر
جن پر ہزار جان سے قرباں جوان و پیر
سجدے کی جا ہے زہرہ جبینوں کے واستے
گوشہ ہے خوب چلہ نشینوں کے واسطے

دونوں بھویں کمانوں کی صورت کشیدہ ہیں
بالاے سرور است ہلال خمیدہ ہیں
رخسار ناز کی میں گل نو رسیدہ ہیں
آنکھیں جناب فاطمہ کی نور دیدہ ہیں
جلوہ خدا کے نور کا ہے اس نگاہ میں
پتلی نہیں ہے چشم میں یوسفؑ ہے چاہ میں

واللیل والضحیٰ رخ روشن خط سیاه
لعل و غزال و گل لب رخسار و چشم شاہ
ابرو و زلف و رو شب قدر و ہلال و ماہ
تیر و سناں و زه مژہ و سرمہ و نگاہ
قربان فاطمہ کا دل غم رسیدہ ہے
چشم کشودہ صاف کمان کشیدہ ہے

آنکھوں کے آگے دیدہ آہو ہیں نا پسند 
پُتلی ہے یہ کہ شیشے کے اندر پری ہے بند
رخسار مہر و ماہ سے روشن ہزار چند
بینی سے اور حسن کا رتبہ ہوا بلند
ابر وہیں اس طرح رخ پر آب و تاب پر
ہو جس طرح سے مدالف آفتاب پر

صدقے دہن کے اور لب جاں بخش کے ںثار
جن سے نتائج لب میسیٰ ہیں آشکار
یہ لعل لب ہیں ان گہروں کے خزینہ دار
بے قدر ہیں صدف سے جہاں دُرِّ شاہوار
ہیرے کے بھی نگیں خجل اُن کے حضور ہیں
دنداں نہیں یہ گوہر دریائے نور ہیں

نازک کہیں ہمیں برگ گل ترسے نعل لب
اور آب و تاب گوہر دنداں میں ہے غضب
کوکب میں آسماں پہ بھلا یہ چمک ہے کب
ہیں دن کو آفتاب تو بجلی میان شب
پانی انھیں پہ فاطمہ پیتی تھیں وار کے
بتیسں در ہیں دودھ کے بتیس دھار کے

وہ دوش میں شفاعت امت کا جن پہ بار
اور بازوں سے شان یداللہ آشکار
اس ساعد اور اس کف سیمیں کے ہم نثار
اٹھتے تھے عاصیوں کی دعا کو جو بار بار
ہیہات کچھ نہ دوست خدا کا ادب کیا
پہونچوں کو سارباں نے کاٹا غضب کیا

وہ ہاتھ جن کے سامنے زرمال کچھ نہ سیم
کیا سیم و زر ہے کوثر و تسنیم کے قیم
شیعوں کے دست گیر بروز امید  و بیم
انگلی ہر ایک کلید در جنت انعیم
ہر دم ہیں مثل ابر کرم پر تلے ہوئے
ہیں ناخنوں یہ عقدۂ مشکل کھلے ہوئے

سینہ ہے ایک خزینہ انصاف و عدل و داد
قرآن اسے سمجھتے ہیں جو ہیں خوش اعتقاد
نور اس میں یوں ہے قلب میں جیسے خدا کی یاد
تیروں کے سامنے وہ سپر تھا دم جہاد
عاجز دم وغا شہِ عالم نہ ہوتے تھے
کوئی ہوئی کمر تھی مگر خم نہ ہوئے تھے

کرتا ہوں وصف پائے شہ نامدار سر
کر دے گا اس دم کو بھی پروردگار سر
کہتا ہے یہ جھکا کے قلم بار بار سر
صدقے امام دیں کے قدم پر ہزار سر
رتبے دلاوری کے سر مو گھٹے نہیں
سرکٹ گیا پہ کھیت سے پاؤں ہٹے نہیں

اس فوج پر جو قبلہ عالم نے کی نگاہ
دیکھا کھلے ہوے ہیں کئی سو علم سیاہ
کالی گھٹا سی چھائی ہے سب شام کی سپاہ
تیغوں کی یہ چمک ہے کہ اللہ کی پناہ
کہتے ہیں سب کے غلغلہ دار و گیر ہو
نزدیک ہے کہ بارش باران تیر ہو

دریا کی طرح لشکر کیں مارتا ہے جوش
نیزے ہلا رہے ہیں جوانان درع پوش
ہل من مبارز کا ہر اک صف میں ہے خروش
چلے کھنچے ہوئے ہیں کمانوں کے تابہ گوش
غل ہے کہ شاہ یثرب و بطحا کو گھیر لو
منظوم کو غریب کو تنہا کو گھیر لو

مہمیز کر کے اسپ کو آگے بڑھے امام
اعدا سے اس طرح بہ فصاحت کیے کلام
اے سر کشا کوفا و روم و عراق و شام
کرتا ہوں تم پہ آخری حجت کو میں تمام
کوئی بھی کاٹتا ہے گلا بے گناہ کا
میں کون ہوں جناب رسالت پناہ کا

کس کے پدر کا نام جناب امیر ہے
کس کا پدر رسول خدا کا وزیر ہے
وہ کون ہے جو صاحب تاج و سریر ہے
کون و مکاں میں کون بشیرہ نذیر ہے
بنیاد کفر کس نے جہاں سے مٹائی ہے
کس نے نبیؐ کے دوش پہ معراج پائی ہے

پیدا ہوا جو کعبے کے اندر وہ کون ہے
چیرا ہے جس نے لہد میں اژدر وہ کون ہے
اتری ہے یہ تیغ دو پیکر وہ کون ہے
توڑا ہے جس نے قلعہ خیبر وہ کون ہے
سب کافروں کو کس نے مطیع خدا کیا
باطل کو کس کی تیغ نے حق سے جدا کیا

زور آور ان خلق کو کس نے کیا سے زیر
دونوں جہاں میں کون علیؑ سا ہوا دلیر
کہتی ہے کس کو خلق دو عالم خدا کا شیر
بھوکے کو کس ولی نے کیا تیں روز سیر
کس کی سخا کا غل ہے عراق و حجاز میں
سائل کو کس نے دی ہے انگھوٹھی نماز میں

حق نے کیا عطا پہ عطا ہل اتی کسے
حاصل ہوا ہے مرتبہ لافتا کسے
کونین میں ملا شرف انّما کسے
کہتی ہے خلق بادشہ قل کفا کسے
دنیا میں کون منتظم کائنات ہے
کس کو کہا خدا نے کہ یہ میرا بات ہے

غیر از علیؑ ملا شرف صادقیں کسے
ہاتھ آیا زور دست جہاں آفریں کسے
یٰسین میں کہا ہے انام مبیں کسے
حق نے کیا ہے راز کا اپنے امیں کسے
کس کو کہا ہے منذر و ہادی جہاں میں
نصّ مباہلہ ہے کہو کس کی شان میں

محبوب حق نے سابق الایماں کسے کہا
فرمایا اپنا جسم کسے جان کے کہا
دانندۂ دقائق قرآں کسے کہا
نور دلیل و حجت و برہاں کسے کہا
کہتے ہیں سب ولی خدا کی جناب کو
رحعبت ہوئی ہے کس کے لیے آفتاب کو

کس نے جہاں میں کفر و صنم ۔۔۔۔۔۔۔۔۔۔۔۔۔ و فک کیا
کسی شیر نے دو نیم سر شرک و شک کیا
کس کو خدائے پاک نے فخر ملک کیا
کس نے علیؑ کی طرف جہاد آج تک کیا
قائل ملک میں ضرب امام جلیل کے
کاٹے ہیں کس کی تیغ نے پر جبرئیلؑ کے

مشہور ہے جہاں میں بیرالالم کا حال
آتش میں جا کے کود پڑے شیر ذوالجلال
ڈر سے جنوں کو جان بچانا ہوا محال
سایے کی طرح ہو گئی سب فوج پائمال
نے دیو ان کے سامنے ٹھہرے نہ جن لڑے
شیر خدا زمیں کے تلے میں دن لڑے

سب کافروں کو بدر سے دم میں بدر کیا
پیش رسول عمرو کو زیر و زبر کیا
جنگ حنینؔ و خیبرؔ و خندقؔ کو سر کیا
عشر کو سرے تابہ قدم خوں میں تر کیا
مارا جو ایک ضرب میں مرحب کو جان سے
آتی تھی مرحبا کی صدا آسماں سے

جس نے بناے دین میں کد کی وہ کون ہے
جس کی کسی نے ضرب نہ رد کی وہ کون ہے
قوت ہے جس میں دست احد کی وہ کون ہے
جس نے پیمبروں کی مدد کی وہ کون ہے
کیوں کر نجات چاہ سے یوسفؑ نے پائی ہے
طوفاں سے کس نے نوح کی کشتی بچائی ہے

آدم سے پہلے عرش پہ کس کا ظہور تھا
حق سے قریب کون تھا اور کون دور تھا
ہر آن کس پہ رحمت حق کا وفور تھا
جس کی ضیا تھی طور پہ وہ کس کا نور تھا
چلا رہے تھے بہر مدد سب کو دیر سے
کس شیر نے چھڑا دیا سلمان کو شیر سے

کشاف شکلات دو عالم ہے کس کی ذات
کون ومکاں میں کون ہوا فخر کائنات
عیسیٰ کو کس نے بخشا ہے سرمایہ حیات
یونس کو کس نے بطن سے ماہی کے دی نجات
گل کر دیا ہے نار کو کس نے خلیل پر
لکھا ہے کس کا نام پر جبرئیل پر

خورشید سات بار ہوا کس سے ہم کلام
کس سے زمین کہتی تھی شب کو خبر تمام
ناطق ہے کس کی شان میں اللہ کا کلام
انجیل اور زبور میں لکھا ہے کس کا نام
حامی ہے کون سب کا حیات وممات میں
کس کی ثنا ہے سورۂ والعادیات میں

ہیں کس کے نام صفدر و کرار ومرتضا
ذی علم ذی سعادت و ذی النصر و ذی العطا
شیر و شجاع و صابر و معصوم و مقتدا
منصور و ارقبا و یلیا و ایلیا
باذل وہی مظفر و منصور ہے وہی
غالب وہی ہے طور وہی نور ہے وہی

سبط خلیل حجت دیں مالک اترقاب
باب علوم زوج بتول فلک جناب
بو طالبؑ و ابو الحسنینؑ و ابوتراب
زہد وقی طاہر و جواد و طیب و طاب
قرآن میں کون نور سموات و ارض ہے
طاقت وہ کس کی ہے جو زمانے میں فرض ہے

شمیشر شرع فارس دیں شحنۂ نجف
مفتاح فتح عارف اسرار مَنْ عَرَف
دریائے معرفت در یکتائے نہ صدف
ذی جاہ و ذی کرامت و ذی فیض و ذی شرف
ہر ذی حیات اُن سے طلب گار عون ہے
جس کے یہ مرتے ہیں حسینؑ اس کا کون ہے

میں پارہ جگر ہوں بشیر و نذیر کا
میں نور ہوں جہاں میں سراج منیر کا
ہے مجھ میں علم و فضل جناب امیرؑ کا
واللہ پیشوا ہوں صغیر و کبیر کا
اس میں بھی مصلحت ہے جو مظلوم آج ہوں
شاہوں کا شاہ ہوں سر عالم کا تاج ہوں

واللہ بہترین عرب ہے مرا پدر
روز ازل سے عاشق رب ہے مرا پدر
عالی حسب بلند نسب ہے مرا پدر
ایجاد آسماں کا سبب ہے مرا پدر
ہے حکم مثل کعبہ مرے احترام کا
فرزند ہوں میں مشعرو رکن و مقام کا

دل بند مکہ و عرفات و منا ہوں میں
میرا ادب کرو خلف مرتضا ہوں میں
حق ہیں مرے کلام زبان خدا ہوں میں
مشکل کشا کا لال ہوں مشکل کشا ہوں میں
میزان مغفرت میں گناہوں کو تول دوں
عقدے جو لاکھ ہوں تو اشارے میں کھول دوں

وہ کس کی والدہ ہے جو ہے بضعتہ الرسول
مرضیہ و رضیہ و صدیقہ و بتول
مریم کی عرض ہوتی تھی جس طرح سے قبول
فضہ کے واسطے ہے وہی مرتبہ حصول
غرت یہ فاطمہؑ کی کینزی میں پانی ہے
اس کے لیے بھی نعمت فردوس آئی ہے

اعدا نے تب کہا کہ یہ سب ہم پہ ہے عیاں
بیشک ہو تم نبیرۂ پیغمبر زماں
حیدرؑ تمھارے باپ ہیں اور فاطمہ ہیں ماں
بیعت بغیر پر نہ ملے گی تمھیں اماں
مانیں گے فاطمہ کو نہ شیر الہٰ کو
کاٹیں گے بوسہ گاہ رسالت پناہ کو

کیا ہوگا گر ہے آپ کے قبضے میں ذوالفقار
آپ ایک یاں چھ لاکھ جواں اور کئی ہزار
دست علیؑ سے چلتی تھی یہ تیغ آب دار
فاقے میں تین دن کے کہاں زور کار زار
حملہ نہ ہو سکے گا ہزار آپ کد کریں
عباسؑ اب نہیں ہیں جو آ کر مدد کریں

پہلے تو مسکرائے یہ سن کر امام دیں
اعداد پہ کی نظر صفت شیر خشم گیں
ساتوں فلک لرز گئے الٹی جو آستیں
دیکھا جو سوئے چرخ تو ہلنے لگی زمیں
چمکی جو ذوالفقار نکل کر غلاف سے
پریاں بچا کے جان اُڑیں کوہ قاف سے

نعرہ کیا کہ او پسر سعد نابکار
لے دیکھ تین روز کے پیاسے کی کار زار
آیا علیؑ کا شیر خبردار ہوشیار
دیکھوں تو روکتے ہیں مجھے کس طرح سوار
مجھ سے کسے جہاں میں مجال ستیز ہے
برہان قاطع ایک مری تیغ تیز ہے

آفاق میں نہیں مری شمشیر کی پناہ
جوہر کھلیں تو بند ہو امن و اماں کی راہ
فوت وہ ہے کہ کوہ کو کاٹوں مثال کاہ
ہل جائے آسماں جو کروں غیظ سے نگاہ
دریا سموم قہر سے میرے سراب ہو
نعرہ کروں تو زہرہ مریخ آب ہو

نقاره وغا پہ لگی چوب یک بہ یک
اُٹھا غریو کوس کہ ہلنے لگے فلک
شہپور کی صدا سے ہراساں ہوئے ملک
قرنا پھنکی کہ گونج گیا دشت دور تک
شور دہل سے حشر تھا افلاک کے تلے
مردے بھی ڈر کے چونک پڑے خاک کے تلے

حد سے فزوں تھی کثرتِ افواج نا بکار
نیزے پہ نیزہ تیغ پہ تھی تیغ آب دار
ہر سمت تھی سناں پہ سناں شکل نوک خار
ہر صف میں تھی سپر پہ سپر مثل لالہ زار
پیکاں بہم تھے جیسے ہوں گل بے کھلے ہوے
گوشوں سے تھے کمانوں کے گوشے ملے ہوئے

امڈی ہوئی تھی فوج پہ فوج اور دل پہ دل
تھے برچھیوں کے صورت مقراض پھل پہ پھل
خنجر وہ جن کی آب میں تھی تلخی اجل
وہ گرز جن کے ڈر سے گرے دیو منھ کے بھل
دو دو تبر تھے پاس ہر اک خود پسند کے
حلقوں پہ تھے بچھے ہوئے حلقے کمند کے

حملہ کیا خدیو فلک بارگاہ نے
رد کا سپر کو رخ پہ ہر اک رو سیاہ نے
راہ اماں کو بند کیا تیغ شاہ نے
قبضے میں پائی امن کی جاگہ پناہ نے
تلوار تھی کہ فوج پہ قہر خدا چلا
گویا زبان نکالے ہوئے اژدہا چلا

گیتی کو زلزلہ ہوا اللہ رے جلال
نعرہ کیا کہ گونج گیا عرصہ قتال
ہلنے لگے درخت لرزنے لگے جبال
سبزہ نہ تھا کھڑے تھے بدن پر زمیں کے بال
مریخ نے منھ اپنا چھپایا تھا خوف سے
سینے کو آسماں نے چرایا تھا خوف سے

ڈرے ہوا فرات کی موجوں کو اضطراب
اور آب میں سروں کو چھپانے لگے حباب
پانی سے مچھلیوں کو ابھرنے کی تھی نہ تاب
دہشت کے سب نہنگ چھپے جا کے زیر آب
اک شور تھا بچائے خدا اس کے کاٹ سے
طوفان اٹھا ہے تیغ حسینی کے گھاٹ سے

کعبہ ادھر تھا جلوہ نما اور اُدھر کنشت
دوزخ کی آگ اُدھر تھی ادھر گلشن بہشت
کھیتی ادھر کرم کی اُدھر تھی ستم کی کشت
یاں کار نیک ہوتے تھے واں فعل ہائے زشت
شیطاں تھا اُس طرف تو ادھر کردگار تھا
میدان میں مقابلہ نور و نار تھا

بجلی گری کہ فوج پہ تیغ دوسر گری
کٹ کر کسی کی تیغ کسی کی سپر گری
چمکی کبھی فلک پہ کبھی فرق پر گری
سر کاٹ کے ادھر سے جو اٹھی اُدھر گری
زر ہیں تنوں میں مثل کفن چاک ہوگئیں
اک آن میں صفیں کی صفیں خاک ہو گئیں

پڑتی تھی جس کے فرق پہ وہ تیغ سرشگاف
ہوتا تھا سر سے مثل قلم تا جگر شگاف
تا سینہ کوئی اور کوئی تا کمر شگاف
چار آئینہ کسی کا کسی کی سپر شگاف
سرتھا اگر تو ہاتھ کا تن پر اثر نہ تھا
ثابت کسی کے ہاتھ اگر تھے تو سر نہ تھا

قبضے میں تھی حسینؑ کے دست خدا کی تیغ
غل تھا کبھی رکی ہے کسی سے قضا کی تیغ
نیزوں کے بند کاٹتی تھی مرتضا کی تیغ
عقدوں کو کھول دیتی تھی مشکل کشا کی تیغ
ثابت کسی سوار کے تن پر زرہ نہ تھی
کھولا نہ ہو جسے کوئی ایسی گرہ نہ تھی

دم بھر اماں نہ دیتی تھی وہ برق جاں گسل
اور ناریوں پہ آگ برستی تھی متصل
روباہ بن گئے تھے جوانان شیر دل
مقتل کی خاک خون سے سب ہوگئی تھی گل
کشتوں کی حد تو زخمیوں کی انتہا نہ تھی
اعد کے تن سے دم کے نکلنے کی جا نہ تھی

سرکش تھے باد کبر سے جو خانماں خراب
خود ان کے گر کے ٹوٹ گئے صورت حباب
کڑیوں سے یوں زرہ کی گزر جاتی تھی شتاب
جس طرح دام سے نکل آتی ہے مورج آب
ضربت میں شہ کی ضرب علیؑ کا قرینہ تھا
سر تھا نہ چار آئینہ تھا اور نہ سینہ تھا

پھولے تھے ہاتھ پاؤں سبھوں کے دم ستیز
نے تاب کار زار تھی نے طاقت گریز
صرصر کی طرح چلتی تھی ہر سو وہ تیغ تیز
سر گر رہے تھے جسم سے تھی فصل برگ ریز
ان باغیوں پہ تیغ کے جوہر عیاں ہوئے
جب پھل لگا تو پھول سپر کے خزاں ہوئے

ہاتھوں میں زور قلب میں صبر و سکوں نہ تھا
رخ زرد تھے تنوں میں لعینوں کے خوں نہ تھا
وہ کون سا نشان تھا جو سر نگوں نہ تھا
جز موت گمرہوں کا کوئی رہنموں نہ تھا
تھے سخت کشمکش میں ستم گار راس طرف
تیغ اس طرف کو کھینچتی تھی نار اس طرف

تھی شکل لا جو تیغ شہ آدم و ملک
کرتی تھی نفی نفی صدا وہ تہ فلک
عالم سے کفر کاف کو اُس نے کیا تھا فلک
دو انگلیاں بنی تھیں ہے چشم شر و شک
ڈرے اسی کے کفر کی بنیاد پست تھی
اسلام کو ظفر تو بتوں کو شکست تھی

تھی دست شاہ دیں میں دو چند آبروے تیغ
تھا ہاتھ بھر سروں سے فزوں آپ جوئے تیغ
آتش سے معرکے میں مشابہ تھی خوئے تیغ
دوزخ کو کھینچ گیا جو کوئی آیا سوئے تیغ
سر کٹ کے دور جسم سے اک دم میں جا رہا
تن مشکل میم قعر جہنم میں جا رہا

کرتا تھا شمر لاکھ لڑائی کا بند و بست
لکھی ہوئی تھی پر خط تقدیر میں شکست
نیزے تو تھے بلند مگر ہمتیں تھیں پست
آگے نہ پاوں ڈر سے اٹھاتے تھے تیز دست
سر تیغ سے مثال قلم کٹتے جاتے تھے
پیچھے ہی ظالموں کے قدم ہٹتے جاتے تھے

اک برق سی چمکتی تھی بالائے سطح خاک
گاہے سوئے سمک تو کبھی جانب سماک
جوشن تو پارہ پارہ تھے اور جسم چاک چاک
دم لیتی تھی نہ تیغ نہ رکتا تھا دست پاک
اپنے پروں کی فکر تھی روح الامیں کو
رعشہ تھا چرخ پیر کو سکتہ زمیں کو

جب صف پہ وار کرتے تھے سلطان بحر و بر
اڑتی تھی کٹ کے صورت کاغذ ہر اک سپر
چھپتی تھیں بھاگی جاتی تھیں گرتے تھے خاک پر
قبضوں میں تیغیں جسم سے روحیں تنوں سے سر
پے تھے قدم گریز کے کوچے بھی بند تھے
شعلہ وہ تیغ تھی سر اعدا اسپند تھے

چھپتے تھے یوں وہ دیکھ کے اس تیغ کی چمک
بھاگے شعاع مہر سے جس طرح شپّرک
اوج سما سے زلزلہ برپا تھا سمک
چمکی وہ جب تو کانپ گئی چرخ پر ملک
ہر شے تھی خوف جاں سے خشوع و خضوع میں
سجدے میں تھی زمیں تو فلک تھا رکوع میں

جانوں کو چھوڑتی تھی نہ وہ تیغ برق دم
تھی اس کی ناب جاوۂ سر منزل عدم
ہر جوہر اُس کا دیدۂ بینا سے تھا نہ کم
اعدا کو ڈھونڈھتی تھی وہ قداس لیۓ تھا خم
تھی موج سحر قہر سندادار و گیر میں
میل فنا کا جال تھا اس کے خمیر میں

بجلی کی کوند کر جوہر آئی جلا گئی
دم میں چراغ راہ ضلالت بجھا گئی
لشکر میں فرد فرد کو جوہر دکھا گئی
خوں سے بھرا نہ پیٹ تو لوہے کو کھا گئی
جوشن کو کاٹ جاتی تھی یوں آکے اوج سے
پیراک جس طرح نکل آتا ہے موج سے

چلاتی تھیں کمانیں کہ کس جا ہوں گوشہ گیر
ہم تو خطا شعاروں کے قبضے میں ہیں اسیر
چلنے میں نیزے کانپتے تھے مثل پائے پیر
سہمے ہوئے نکلتے نہ تھے شرکشوں سے تیر
دم بند خنجروں کے بھی تھے اس مصاف میں
تیغیں چھپی تھیں خوف کے مارے غلاف میں

دریا لہو کا بہتا تھا مقتل کی خاک پر
کاسے سروں کے مثل حباب آتے تھے نظر
تھے مثل موج دست بریدہ ادھر اُدھر
نافیں بھنور تھیں اور کف دریا تھے مغز بہ سر
نہریں لہو کی دشت میں پیش نگاہ تھیں
کشتوں کی کشتیاں خط خون میں تباہ تھیں

بڑھ بڑھ کے یوں پھر آتے تھے وہ عاشق صمد
ہوتا ہے جس طرح سے سمندر میں جزر و مد
جاتے تھے نیزہ داروں پہ جب صورت اسد
آتی تھی فاطمہ کی صدا یا علیؑ مدد
لہو جاتی تھی دو چند برش ذوالفقار میں
ہوتے تھے سب کے ہاتھ قلم ایک وار میں

جس فرق پر چمک کے وہ برق اجل گئی
بوسہ زمین پاک کو دے کر نکل گئی
جس صف کو آنچ لگ گئی اس کی وہ جل گئی
کاٹا کسی کو گر تو کسی کو نگل گئ
ضربت پہ عقل دیکھنے والوں کی دنگ تھی
افعی کسی جگہ تو کسی جا نہنگ تھی

ایک شور تھا کہ تیغ ہے یا یہ خدا کا قہر
بہتی ہے جس کی آگ سے کوسوں مہو کی نہر
ناگن سے یہ کہ کاٹے کے جس کی نہیں ہے لہر
اتری گلے سے چڑھ گیا سارے بدن میں زہر
زخموں سے جسم ڈر سے کلیجے فگار ہیں
جوہر نہیں ہیں تیغ میں دندان مار ہیں

سر پر پڑی فرس کے تو سوئے کفل چلی
وہ منھ کے بھل زمیں پہ چلا یہ نکل چلی
بجلی سی جس لعیں پہ چلی بر محل چلی
پہونچی ادھر سے تیغ اُدھر سے اجل چلی
دو آفتوں نے دشمن دیں کو دبا لیا
سر تیغ نے لیا تو اجل نے گلا لیا

جب حملہ ور امام مسیحا نفس ہوئے
 نیچے ہوے سوار تو اوپر فرس ہوئے
کشتوں کے ڈھیر راس چپ و پیش و پس ہوئے
پانچ آ گئے جو تیغ کے لیے وہ دن ہوئے
کشتوں کی شکل خوں سے جو رو پوش ہو گئی
گنتی اجل کو ان کی فراموش ہو گئی 

سر پر چڑھی تو چبز گردن کو دو کیا
گردن سے بڑھ کے سینۂ و جوشن کو دو کیا
جوشن کے ساتھ زمین کے دامن کو دو کیا
دامن کی کیا بساط ہے تو سن کو دو کیا
غل تھا حسینؑ بادشہ شرق و غرب ہے
سکہ ہے اس کے نام کا جس کی یہ ضرب ہے

لڑتا تھا وہ نہنگ محیط دلاوری
کرتی تھی تیغ قلزم خوں میں شناوری
ہوتے تھے قتل کوفی و شامی و خیبری
اڑتا تھا رخش یوں کہ اُڑے جس طرح پری
غل طائروں میں تھا کہ عجب راہوار ہی
تخت ہوا پہ آج سلیماں سوار ہے

صر صر سے تیز تر تھا وہ اسپ خجستہ فر
یکساں تھے اس کو صورت خورشید دشت و در
پانی پہ تھا جو موج تو آتش میں تھا شرر
گیتی نور و برق تگ و آسماں سفر
ماپوں سے سرکشوں کی صفیں پائمال تھیں
زین آفتاب تھا تور کابیں ہلال تھیں

طے کی جو راہ بحر تو برے نکل گیا
مانند خیر لشکر شر سے نکل گیا
آیا اُدھر سے گر تو ادھر سے نکل گیا
پتلی کے گرد پھر کے نظر سے نکل گیا
سرعت میں تھا ہرن تو وغا میں ہزبرتھا
پستی میں سیل تھا تو بلندی میں ابر تھا

مثل نگاہ فوج کی صف سے نکل گیا
غلطاں گہر تھا اک کہ صدف سے نکل گیا
وہ گر پڑا یہ جس کی طرف سے نکل گیا
اک تیر تھا کہ صاف ہدف سے نکل گیا
فر فر رواں اِدھر سے دم جست و خیز تھا
الٹا پھرا اُدھرسے تو رفرف سے تیز تھا

نکلا ادھر سے بہر وغا ایک پر رو سیاه
زور آور و تہمتن و مغرور و کینہ خواه
کاندھے پہ گرز بر میں زرہ خشمگیں نگاہ
سر پر مثال قبضہ تیغ آہنی کلاہ
آمد شقی کی تھی کہ رواں رود نیل تھا
ہیبت میں تھا جو دیو تو ہیکل میں پیل تھا

تھا جسم نابکار سے عرصہ زرہ پہ تنگ
جوشن میں یوں تھا دم میں جس طرح ہو نہنگ
خونخوار فتنہ ساز دل آزار خانہ جنگ
آنکھیں تو فرط غیظ سے سرخ اور سیاہ رنگ
تیوری چڑھائی دیکھ کے حضرت کو دور سے
آبا  قریب سبط نبیؐ کس غرور سے 

چمکا کے ذوالفقار اٹھائی جوش نے باگ
لشکر میں اس طرف سے ہوا غل کہ بھاگ بھاگ
تھی شمع دو دمان علیؑ سے جو اس کو لاگ
سُن کر یہ شور لگ گئی ناری کے تن میں آگ
سمجھا نہ یہ کہ ابن علیؑ ہے جلال پر
حملہ کیا شقی نے محمد کے لال پر

رو کر کے اس کے وار بڑھے شاہ بحر و بر
نیزے کے بند کاٹ دیے مثل ۔۔۔۔۔۔۔۔۔۔۔۔۔۔
دو کر دیا عمود کو مثل خیار تر
جھچکا چمک سے تیغ دوسر کی وہ خیرہ سر
گرتے ہوئے لیا کمر نابکار کو
غل پڑ گیا وہ شیر نے پکڑا شکار کو

زیں سے اٹھا کے روک لیا صورت سپر
ہتھیار کھل کے گر پڑے اس کے اِدھر اُدھر
سر سے ہوا بلند کو پھینکا زمین پر
طفلی سے زائچے میں کھچا تھا اجل کا گھر
پہنچاننا بھی شکل میں اشکال ہو گیا
ایک ایک عضو قرعۂ رتّال ہو گیا

لوہے کا خود کا سہ سر میں نہاں ہوا
سر پر لگی یہ ضرب کہ بر میں نہاں ہوا
برسے اُکھڑ کے قلب و جگر میں نہاں ہوا
سینہ شکست ہو کے کمر میں نہاں ہوا
ساتوں طبق زمیں کے تہ چرخ ہل گئے
ابر و شقی کے پاؤں کے ناخن سے مل گئے

پڑھنے لگئے درود فلک پر ملک بہم
نصرت نے ہاتھ چوم لے فتح نے قدم
آئی صدا علیؑ کی نثار اس وفا کے ہم
تو شیر حق کا فخر ہے اے صاحب کرم
یہ جنگ تجھ پہ ختم ہے اندوہ و یاس میں
میں بھی کبھی لڑا نہیں اس بھوک پیاس میں

اے افتخار فاتح بدر و حنین واہ
کرتے ہیں مرد یونہی ادا سر سے دین واہ
رحمت خدا کی واہ مرے نورعین واہ
کس حسن سے جہاد کیا اے حسینؑ واہ
جو زور آج تک تھا خفی وہ جلی ہوا
تو فخر خاندان نبیؐ و علیؑ ہوا

تنہا لڑا ہوں میں بھی ہزاروں سے میرے لال
پر تشنہ و گر سنہ کبھی کی نہیں جدال
میری مدد کو ہوتے تھے محبوب ذوالجلال
تنہا ہے تو قلم ہوئے سب تیرے نو نہال
ان حادثوں میں جنگ عجب کا مقام ہے
اے فاطمہ کے لال یہ تیرا ہی کام ہے

رو کر کہا حسینؑ نے اسے شاہ بحر و بر
میں کیا کروں گا جنگ کے سو داغ اک جگر
عباسؑ کر کے توڑ گئے ہیں مری کمر
دل ہے ضیعف جب سے موا ہے جواں پسر
کیا جنگ سوجھے غم ہو جب آنکھوں کے نور کا
ہاں کچھ لڑا تو سب ہے یہ صدقہ حضور کا

اکبرؑ بغیر دل نہیں جینے کو چاہتا
نانا کے کلمہ گو ہیں یہ ان سے لڑوں میں کیا
اب کیجئے زبان مبارک سے یہ دعا
کٹ جائے تیغ ظلم سے جلدی مرا گلا
سر دے کے حق کی راہ میں فارغ حسینؑ ہو
میرے حرم لٹیں مگر امت کو چین ہو

زینبؑ پکاری ڈیوڑھی سے اُس دم بہ چشم تر
یہ کس سے باتیں کرتے ہو یا شاہ بحر و بر
آئی سمٹ کے فوج تمہیں کچھ نہیں خبر
دم گھٹ گیا نکلتی ہوں خیمے سے ننگے سر
پھر ذوالفقار حیدر صفدر سے کام لو
کس نے کہا کہ ہاتھ لڑائی سے تھام لو

دیکھو وہ تیر چلوں سے اعدا ملاتے ہیں
نیزوں کو تولتے ہوے ظالم پھر آتے ہیں
چھپ چھپ کے حیلہ ساز کمندیں بچھاتے ہیں
ہے ہے ستم شعار پرے پھر جماتے ہیں
رحم ان پہ آپ کا نہ جنھوں نے ادب کیا
تیغ علی کو روک لیا کیا غضب کیا

پھر کھینچو ذوالفقار کو یا شاہ دیں پناہ
ہم کو بچاؤ قید سے ہم ہوئیں گے تباہ
شفقت کرے گا ان کے رانڈوں پہ کون آہ
صدقے گئی سکینہؑ کے سن پر کرو نگاہ
روئی مچل کے گر تو سنبھالی نہ جائے گی
بے آپ کے کسی سے یہ پالی نہ جائے گی

یہ عمر اور یتیتمی کے رنج غم و محن
بچی سے اُٹھ سکے گا بھلا صدمہ رسن
کبریٰؑ جائے رحم ہے اے سرور زمن
اکبرؐ کے بھائی سر پہ نہ لخت و دل حسنؑ
حضرت بغیر کون ہے صورت حیات کی
رانڈ آج ہو گئی ہے دولہن ایک رات کی

حضرت پکارے سب کا خدا ہے نہ کھاؤ غم
اب اشتیاق ذبح زیادہ ہے دم بہ دم
فرماتے ہیں علیؑ ولی شفقت و کرم
تھے شیر کبریا سے بہن ہم کلام ہم
بھائی پسر کی جنگ شہ خاص و عام کو
بابا نے سرفراز کیا ہے غلام کو

زینب پکاری آئے علی شکر کردگار
اب تو نہ برچھیاں تمہیں ماریں گے نابکار
پردے کو پھر اٹھا کے پکاری وہ سوگوار
بابا تمہاری بندہ نوازی کے میں نثار
یاں چھوڑیو نہ فاطمہ کے نورعین کو
لے جاؤ اپنے ساتھ نجف میں حسینؑ کو

دشمن تو لاکھ اور میرے بھائی کا ایک دم
واں تو کوئی کرے گا نہ سادات پر ستم
بچوں کو ساتھ لے وہیں جا پڑے گے ہم
جھاڑے گی قبر ہاتھوں سے زینب امیر غم
دن کو تو کربلا کے شہیدوں کو روئیں گے
راتوں کو گرد آپ کی تربت کے سوئیں گے

شہ بولے حکم حق میں نہیں طاقت کلام
ہے ہر بشر کی عقدہ کشائی ہمارا کام
حیدر بھی ہیں سکوت میں اور انبیا تمام
زینب یہی زمیں ہے مرے قتل کا مقام
خنجر قریب زانوے قاتل قریب ہے
آج امتحان صبر حسینؑ غریب ہے

چاہوں تو ایک دم میں فنا ہوں یہ نابکار
لیکن کیا ہے میں نے غریبی کو اختیار
مظلوم ہو کے مرتا ہے زہرا کا یادگار
نا جو نجات امت محبوب کردگار
جو لطف رحم میں وہ نہیں ہے عتاب میں
ہے ماجزی پسند خدا کی جناب میں

کبری اسیر ہو کہ سیکنہ طمانچے کھائے
دوزخ سے دوستوں کو ہمارے خدا بچائے
شیعہ رہا ہوں نار سے عابد گلا بندھائے
خیمہ مرا جلے پہ نہ امت پہ آنچ آئے
دوزخ ہو دور کوثر و جنت قریب ہو
میں ذبح ہوں تو ہوں انہیں راحت نصیب ہو

یہ کہتے تھے کہ ٹوٹ پڑی شہ پہ فوج شام
گردن جھکا کے برجھیاں کھانے لگے امام
حربے کئی ہزار اور اک شاہ تشنہ کام
خوں میں قبا رسولؐ کی تو ہو گئی تمام
تیغیں علیؑ کے لال کے شانوں پہ چل گئیں
چھاتی کے پار نیزوں کی نوکیں نکل گئیں 

مینھ کی طرح برسنے لگے شاہ دیں پہ تیر
تھرا رہے تھے لگ کے تن نازنیں پہ تیر
دامن پہ تیر جیب ہے تیر آسیتیں پہ تیر
پہلو پہ تنغ سینے پہ نیزہ جبیں پہ تیر
داغوں سے خوں کے رخت بدن لالہ زار تھا
شکل ضریح سینۂ اقدس فگار تھا

تر تھی لہو میں زلف شکن در شکن جدا
مجروح لعل لب تھے جدا اور دہن جدا
درپے تھے نیزہ باز جدا تیغ زن جدا
کٹ کٹ کے ہو گیا تھا ہر اک عضوِ تن جدا
سیپارہ تھا نہ صدر فقط اس جناب کا
پرزے ورق ورق تھا خدا کی کتاب کا 

کرتا تھا وار برچھیوں والوں کا سب پرا
تیغوں سے دم کے لینے کی فرصت نہ تھی ذرا
نیزوں میں خوں نبیؐ کے نواسے کا تھا بھرا
شمشیر و تیر نیزه و خنجر کے ماورا
تھیں سختیاں ستم کی شہ خوش خصال پر
چلتے تھے سنگ فاطمہؐ زہرا کے لال پر

پھیری نہ تھی جو پشت مبارک دم مصان
تھے دو ہزار زخم فقط سر سے تابہ ناف
سید سے بے وطن سے زمانہ تھا بر خلاف
غل تھا کہ آج ہوتا ہے گھر فاطمہ کا صاف
سنبھلا نہ جائے گا خلف بوتراب سے
لو وہ قدم حسینؑ کے نکلے رکاب سے

رہوار سے ابھی نہ گرا تھا وہ تشنہ لب
نزہ کسی کا چل گیا پہلو پہ ہے غضب
دل زخمی ہو گیا تو ہوا روح پر تعب
غش کھا کے صدرزیں سے گرے سرور عرب
پہونچی فلک پہ آہ شہر مشرقین کی
آئی صدا زمین سے ہے ہے حسینؑ کی

بڑھ کر سناں کا ابن انس نے کیا جو وار
دامان زیں پکڑ کے جھکے شاہ نامدار
دوڑے سنبھالنے کے لیے شاہ ذوالفقار
اس وقت یہ زمیں کو ہوا حکم کردگار
بے چین کچھ پہ گر کے نہ یہ درد مند ہو
اے ارض کربلائے معلی بلند ہو

اس کے لیے جہاں کو سنوارا ہے اے زمیں
میرے حبیب خاص کا پیارا ہے اے زمیں
یہ عرش کبریا کا ستارہ ہے اے زمیں
ہم اس کے ہیں حسینؑ ہمارا ہے اے زمیں
دولت نبیؐ و فاطمہ و مرتضا کی ہے
دامن میں لے اسے یہ امانت خدا کی ہے

نا گہ بلند دامن زیں تک ہوئی زمیں
راہوار سے بھکے طرف خاک شاہ دیں
تھاما علیؑ نے بازوئے فرزند مہ جبیں
زہرا پکاری غش میں ہے احمدؐ کا جانشیں
زخموں میں درد ہو نہ کہیں میرے لال کے
لوگو اتارو گھوڑے سے بازو سنبھال کے

تڑپا اُتر کے خاک پہ فرزند بوتراب
تیغیں چمکی دیکھ کے کہتے تھے آب آب
اس وقت شمر سے عمر نے کیا خطاب
کیا دیر ہے حیسنؑ کا سر کاٹ لے شتاب
بے کس پہ کھینچ کھینچ کے خنجرعہ و جھکے
ہاتھوں کو ٹیک کرشہ دیں قبلہ رو جھکے

باره تو خنجر ایک گلا وا مصیبتا
سید پہ یہ بلا پہ وا مصیبتا
غم سے کسی کا دل نہ جلا وا مصیبتا
ان سب کے بعد شمر چلا وا مصیبتا
آیا نہ رحم سینہ شاہ شہید پر
زانو رکھا شقی نے کلام مجید پر

رکھنے لگا جو حلق پر خنجر وه بد خصال
اس وقت غش سے چونک کے بولا علیؑ کا لال
بے تاب ہوں بتا دے مجھے بہر ذوالجلال
بی بی تو کوئی نکلی نہیں کھولے سر کے بال
بولا وہ مثل بید زمیں تھر تھراتی ہے
کوئی تو پیٹتی ہوئی خیمے سے آتی ہے

لڑکی بھی ایک ساتھ ہے پہنے ہوئے گہر
کہتی ہے زلفیں نوچ کے ہے مرے پدر
اس دم تڑپ کے کہنے لگے شاہ بحر و بر
اے شمر اس کے سامنے مجھ کو نہ ذبح کر
خنجر کو ایک دم کے لئے آہ روک لے
یہ خوں بھری عبا مری اللہ روک لے

گر یہ نہ ہو تو حلق پہ خنجر کو جلد پھیر
لپٹے گی وہ حسینؑ سے آکر ہوئی جو دیر
زینبؑ رہ ہے کہ باپ ہے جس کا خدا کا شیر
اس دم لیا قساوت قلبی نے اس کو گھیر
غصے سے آستیں کو چڑھانے لگا لعیں
خنجر گلوئے شہ پہ پھرا نے لگا لعیں

کرتا ہے راویوں میں حمید اس طرح بیاں
ہنگام ذبح تیرۂ و تاریک تھا جہاں
آتی تھی شش جہت سے صدا یہ کہ الآماں
غل تھا کہ اب زمیں پہ گرتا ہے آسماں
کرتا ہے شمر ذبح دو عالم کے شاہ کو
حضرت پکارے ہیں رسالت پناہ کو

اک بی بی دوڑی آتی تھی رن میں باضطراب
موزے تو پاؤں میں رخ پر نور پر نقاب
گرد اس کے تھا ردا کے سوا نور کا حجاب
پیدا یہ تھا کہ ابر میں پنہاں ہے آفتاب
تھی آگے آگے چادر عصمت رکی ہوئی
بکھرے تھے سر کے بال کمر تھی چھلی ہوئی

خالی نظر پڑا جو ا سے ذولجناح شاہ
چلائی سر کو پیٹ کے میں ہو گئی تباہ
ہے ہے گرا زمیں پہ شہ عرش بارگاہ
اے کربلا کدھر ہے محمدؐ کار شک باہ
دیکھی جو اس نے تیغ گلے پر امام کے
ریتی پہ گر پڑی وہ کلیجے کو تھام کے

چلائی اُٹھ کے خاک سے نانا مدد کو آؤ
بھائی ہے میرا تیغ تلے یا علیؑ بچاؤ
اماں خدا کے واسطے تشریف جلد لاؤ
یا مجتبیٰ حسینؑ کو آغوش میں اُٹھاؤ
ہے ہے کوئی نہیں جو سنبھالے حسینؑ کو
اے ذوالجناح تو ہی بچالے حسینؑ کو

اے ذوالجناح سبط نبیؐ میں ترے نثار
بچپن سے میرے بھائی نے تجھ کو کیا ہے پیار
قاتل ترے سوار کی چھاتی پہ ہے سوار
تیرے سوا نہیں کوئی اس وقت غم گسار
میں بنت فاطمہ ہوں جو بھائی کو پاؤں گی
تیرے سموں کو آنکھوں سے اپنے لگاؤں گی

فریاد کر کے رہ گئی وہ سوختہ جگر
یاں تن سے کٹ گیا پسر فاطمہؑ کا سر
چلانی تھی بتول کہ ہے ہے مرا پسر
کہتے تھے مصطفے کہ لٹا مرتضیٰ کا گھر
کب دیکھئے کہ لاش غریب الوطن اُٹھے
شبیرؑ کیا جہاں سے اُٹھے پنجتن اٹھے

ہر دم رہے انیس زباں پر خدا خدا
بجر جہاں میں کون کسی کا ہے آشنا
دلداری و محبت و دل جوئی و وفا
معدوم ہے بصورت عنقا و کیمیا
گستاخ ہو کے عرض کیا ہے معاف ہو
ہم نے تو ایک دل کو نہ دیکھا کہ صاف ہو


سلام

سلامی در شہ پہ گر جائیں گے
تو سب کام بگڑے سنور جائیں گے
ہر اک آن یاں زندگی موت ہے
جیئیں گئے جو واں جا کے مرجائیں گے

قطعہ

کہا فوج اعدا سے عباسؑ نے
سرک جاؤ ہم نہر پر جائیں گے
ملے گا اگر اب نہ پانی انہیں
پھڑک کر کئی طفل مر جائیں گے
گلوں سے جو اُترے گا اک ایک گھونٹ
تو اکھڑے ہوے دم ٹھہر جائیں گے
سکینہؑ کی ننہی سی اس مشک سے
جو ہو نہر خالی تو بھر جائیں گے
چڑھے گی جو ندی مرے اشک کی
تو نظروں سے دریا اُتر جائیں گے

قطعہ

لعینوں سے کہنے تھے زینبؑ کے لال
جو کچھ ہم سے ہوگا وہ کر جائیں گے
نہ دکھلاؤ تیغیں سمجھ کر صغیر
ہم ایسے نہیں ہیں کہ ڈر جائیں گے
پہن کر کہا شہ نے رخت کہن
یہ کپڑے بھی تن سے اتر جائیں گے

قطعہ

حرم سے شب قتل کہتے تھے شاہ
دمِ صبح ہم کوچ کر جائیں گے
مصیبت کی راتیں بسر ہو گئیں
نہ روؤ یہ دن بھی گزر جائیں گے
یہ کہتی تھی بانو خبر کس کو تھی
کہ اکبرؑ جواں ہو کے مر جائیں گے

قطعہ
عدو رنج دیتے تو کہتے تھے شاہ
ہم اب پھر کے یاں سے نہ گھر جائیں گے
خدا تو ہے شاہد کہ بے جرم ہیں
چھپیں گے کہاں اور کدھر جائیں گے
خدا بات رکھے جہاں میں انیسؔ 
یہ دن ہر طرح سے گزر جائیں گے

رباعی

گلشن میں صبا کو جستجو تیری ہے
بلبل کی زباں پہ گفتگو تیری ہے
ہر رنگ میں جلوہ ہے تری قدرت کا
جس پھول کو سونگھتا ہوں بو تیری ہے

رباعی

آدم کو عجب خدا نے رتبا بخشا
ادنیٰ کے لیے مقام اعلیٰ بخشا
عقلؔ و ہنرؔ و تمیزؔ جان و ایماں
اس ایک کف خاک کو کیا کیا بخشا

رباعی

یہ اوج یہ مرتبے ہما کو نہ ملے
یہ دلق مرفع اُمرا کو نہ ملے
بخشی ہے خدا نے ہم کو یہ دولت فقر
برسوں ڈھونڈھے تو بادشا کو نہ ملے

رباعی

دل بت ست اٹھا کے حق پرستی کیجئے
بے تیغ انیسؔ قطع ہستی کیجئے
آخر اک دن یہ پاؤں ہوں گے بیکار
بہتر ہے یہی کہ پیش دستی کیجئے
