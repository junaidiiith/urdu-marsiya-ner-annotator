جلد چہارم
مرثیہ میر انیس
www.emarsiya.com

اے شمع قلم روشنی طور دکھا دے
اے لوح تجلی رخ حور دکھا دے
اے بحر طبیعت گہر نور دکھا دے
اب شاہد معنی رخ مستور دکھا دے
بزم غم پیمبر میں وہ جلوہ گری ہو
خورشید جہاں تاب چراغ سحری ہو

اس صبح رسا خلد کا گلزار دکھا دے
اے باغ سخن گلشن بے خار دکھا دے
اے شمع زباں لمعہ انوار دکھا دے
اے حسن بیاں خوبیٔ گفتار دکھا دے
لرزاں ہے قدم خامہ اعجاز رقم کا
ہاں تیغ زباں آج تو کر کام قلم کا

مآنی کو بھی حیرت ہو وہ نقشہ نظر آئے
بہتا ہوا اک نور کا دریا نظر آئے
اللہ کی قدرت کا تماشا نظر آئے
سب بزم کو حیدر کا سرا پا نظر آئے
مہتاب تو کیا ہے رخ خورشید بھی فق ہو
جو بند ہو تصویر تجلی کا ورق ہو

ہے رتبہ مدح چمن فاطمہ عالی
ہاں باندھ لو گلدستۂ مضمون خیالی
ہر مصرعہ شاہ اب ہو اک پھولوں کی ڈالی
لفظوں کے بھی غنچہ ہوں نزاکت سے نہ خالی
لبریز لطافت سے ہو رنگیں سخن ایسا
رضواں بھی پکارے نہیں دیکھا چمن ایسا

خاموش زبان دعوی بے جا نہیں اچھا
ہو جس میں تکبر سخن ایسا نہیں اچھا
بس بس یہ غرور اور یہ دعوا نہیں اچھا
آپ اپنی ثنا واہ یہ شیوا نہیں اچھا
کم مایہ کمال اپنا بتا دیتا ہے اکثر
جو ظرف کہ خالی ہے صدا دتیا ہے اکثر

خورشید کو کچھ حاجت زیور نہیں زنہار
پھولوں پہ کوئی عطر لگائے تو ہے بیکار
اعلیٰ ہے اگر حبس تو کیا حاجت اظہار
خود مشک ہو خوشبو نہ کہ خوشبو کہے عطار
جو بد ہے سو بد ہے جو نکو ہے وہ نکو ہے
چھپنے کی نہیں آپ اگر عود میں بو ہے

انسان کے لئے عجز ہی لازم ہے بہر کیف
ہے خانۂ دنیا میں ہر اک پیر و جوان ضیف
گر صاحب جو ہر نہ چلے جھک کے تو صد حیف
خارج ہے اصالت سے وہ کستی نہیں جو سیف
آفاق میں یوں فیض نگیں عام نہ ہوتا
ہوتا نہ فروتن تو کبھی نام نہ ہوتا

یارب میری فریاد میں تاثیر عطا کر
بلبل بھی پھڑک جائے وہ تقریر عطا کر
دولت کے عوض نفر کی جاگیر عطا کر
توفیق ثنا خوائی شپیرؑ عطا کر
دعویٰ نہ سخن کا ہے نہ اعجاز بیاں ہوں
تو عالم و دانا ہے کہ میں پیچمداں ہوں

اے باعث ایجاد جہاں وقت مدد ہے
اے منتظم کون و مکان وقت مدد ہے
ے خضر رہ گم شدگاں وقت مدد ہے
اے داد رس پیر و جواں وقت مدد ہے
چلنا ہے دم تیغ دو دم پر کوئی دم کو
یوں ہاتھ پکڑے کہ نہ لغزش ہو قدم کو

اے قبلہ کو تین امانت کی طلب ہے
اے ہادیٔ دارین ہدایت کی طلب ہے
اے بحر عطا ہمت و رحمت کی طلب ہے
اے نور خدا نور بصیرت کی طلب ہے
مقبول ہے وہ تو جسے منظور کرے گا
اس ذرہ کو خورشید ترا نور کرے گا

اے ساقیٔ کوثر مئے فردوس عطا کر
اے عیسی دوراں مرض دل کی دوا کر
اے دست خدا قلب مکدر کی صفا کر
اے نور حق آئینۂ خاطر کی جلا کر
مستی میں نہ فکر خرد و ہوش کروں میں
کیفیت دنیا کو فراموش کروں میں

اندیشہ توصیف شہنشاہ امم ہے
زانو پہ سر فکر ہے سجدے میں مسلم ہے
یہ راہ ہے باریک کہ لغزش میں قدم ہے
اے دست زبر دست خدا وقت کرم ہے
خامہ سے نہ کچھ طبع خداداد سے ہوگا
بہ مرحلہ طے آپ کی امداد سے ہوگا

بلبل سے کبھی وصف گل تر نہیں مکمن 
آئینہ سے اوصاف سکندر نہیں ممکن
ذرون سے ثنا کے شہ خاور نہیں مکمن
جبریل سے تعریف پیمبر نہیں مکمن
مقدور کسے شیر الٰہی کی ثنا کا
ہو سکتا ہے بندے سے کہیں شکر خدا کا

ہے عرش جہاں فرش پہ کاشانہ ہے کس کا
ہر سو ہے تجلی یہ جلو خانہ ہے کس کا
جلتا ہے دل شمع یہ افسانہ ہے کس کا
سرگشتہ ہے مہتاب یہ پروانہ ہے کس کا
روشن ہے جہاں جلوۂ نور ازلی ہے
ہاں بزم معلائے حسین ابن علیؑ ہے

اللہ رے رتبہ یہ فلک ہے کہ زمیں ہے
ہے عرش مکان جس کا وہ آج اس میں مکیں ہے
جو دل ہے سو وابستہ لطف شہ دیں ہے
مجلس ہے کہ گلدستہ فردوس بریں ہے
یہ اوج یہ رتبہ کسی محفل کو ملا ہے
ان پھولوں کے قربان عجب باغ کھلا ہے

فرماتے ہیں شیعوں کے یہ حق میں شہ اکرم
یہ بزم عزا ہوتی ہے جس گھر میں فراہم
بن جاتے ہیں اشک ان کے مرے زخموں کے مرہم
یہ لوگ ہیں سب میرے مصاحب مرے ہمدم
مر جاتا ہے کوئی تو بُکا کرتا ہوں میں بھی
ان کے لئے بخشش کی دعا کرتا ہوں میں بھی

کیسا ہی گنہگار مرے میرا عزادار
ہے اس کے گناہوں سے فزوں رحمت غفار
فرماتے ہیں بخشش کی دعاء احمد مختار
اللہ سے میں ہوتا ہوں بخشش کا طلب گار
گر نزع میں سختی ہو تو نہ زہراؑ و نبیؐ ہیں
اور قبر کی مشکل میں شریک اسکے علیؑ ہیں

کیوں مومنو کو کیا فیض ہے کیا لطف و عطا ہے
کیا مرتبۂ اشک ہے کیا اجر بُکا ہے
گوہر ہیں یہ وہ جن کا خریدار خدا ہے
جو کچھ ہے سو بس دوستی آل عبا ہے
دنیا پہ نہ دولت پہ توجہ ہے نہ زر پر
زہرا کی نظر پڑتی ہے اشکوں کے گہر پر

کیا اشک عزادار کا رتبہ کوئی جانے
یہ گنج گہر بخشا ہے مردم کو خدا نے
کی ہے نظر عین عنایت شہدا نے
دکھلائیں گے کیا کیا ثمر ان اشکوں کے دانے
یاں اس کا نہ عقدہ دل مضطر پر کھلے گا
یا قبر میں یا چشمہ کوثر پہ کھلے گا

یاں اشک کا دانہ ہے تو واں در ثمیں ہے
یاں آب ہے واں غازہ کش چہرۂ دیں ہے
یاں آنسوں کا تار ہے واں حبلل متیں ہے
یاں قطرہ ہے واں خاتم رحمت کا نگیں ہے
قطرہ ہے مگر بحر کو بھی گرد کرے گا
دوزخ کے شراروں کو یہی سرد کریگا

جو لوگ ہیں باکی انھیں دوزخ سے نہیں باک
منہ اشکوں سے دھویا تو گناہوں سے ہوئے پاک
ہے دولت ایمان غم سبط شہ لولاک
ہو جاتی ہے کیا بعد بُکا طبع فرحناک
آنکھوں کی ضیا رخ کی صفا دل کی جلا ہے
سب ایک حرف گلشن فردوس صلا ہے

مہلت جو اجل دے تو غنیمت اُسے جانو
آمادہ ہو رونے پہ سعادت اُسے جانو
آنسو نکل آئیں تو عبادت اُسے جانو
ایذا بھی ہو مجلس میں تو راحت اُسے جانو
فاقے کیے ہیں دھوپ میں سب تشنہ رہے ہیں
آقا نے تمھارے لئے کیا ظلم سہے ہیں

تکلیف کچھ ایسی نہیں سایہ ہے ہوا ہے
پانی ہے خنک مروحہ کش باد صبا ہے
کچھ گرمی عاشور کا بھی حال سنا ہے
سر پیٹنے کا وقت ہے فریاد کی جا ہے
گذری ہے بیاباں میں وہ گرمی شہ دیں پر
بھن جاتا تھا دانہ بھی جو گرتا تھا زمیں پر

وہ گرم ہوا آہ وہ آندھی وہ بگولے
اٹھے جو ترائی سے تو دم شیر کا پھولے
دو گام چلے گر تو ہرن چوکڑ بھولے
کیا تاب ہے اس کی جو کوئی سنگ کو چھولے
خاک اڑ کے جمی جاتی تھی زلفوں پہ قبا پر
اس دھوپ میں سایہ بھی نہ تھا نور خدا پر

شدت تو یہ خورشید کی اور پیاس کا وہ حال
لسب خشک تھے سو نلا گیا تھا فاطمہ کا لال
سایہ نہ علم کا تھا نہ عباسؑ خوشں اقبال
گہ رخ پہ سپر روکتے تھے اور کبھی رومال
تھی دھوپ کڑی فاطمہ کے رشک چمن پر
تھی گرم زرہ جلتے تھے ہتھیار بدن پر

زلفین وہ جنہیں سونگھتی تھی فاطمہ ہر شب
غیرت وہ مشک ختن و عنبر اشہب
کہتے تھے جنھیں فاطمہ کا رشتہ جان سب
کیوں دل نہ پریشاں ہو وہ مٹی میں اٹیں سب
آہوں کا دھواں کیوں نہ اٹھے کون و مکاں سے
فریاد کہ باندھا انھیں خوبی نے سناں سے

وہ چاند سی پیشانی نورانی شپیرؑ
اندھیر ہے اس پر بن اشعث کا لگا تیر
سجدے کریں محراب حرم کی ہے یہ توقیر
ان ابرووں پر ہائے چلی ظلم کی شمشیر
آہو کو ستاتے نہیں دیندار حرم میں
آنکھیں وہ لہو روتی تھیں فرزندوں غم میں

وہ ریش جو ہالہ تھی تو چہره مہ انور
فاقوں سے یہ تھا زرہ وہ تھی آنسوؤں سے تر
وہ پھول سے رخسار دو لعل لب اطہر
اُس کے لئے تلواریں تھیں اس کے لئے پتھر
دنداں دہن پاک میں سب رشک گہر تھے
گذرے تھے کئی روز کہ دندان بجگر تھے

وہ حلق جسے چومتے تھے احمد مختار
تیز اس کے لئے ہوتے تھے واں خنجر خونخوار
وه دوش جو امت کا اٹھائے ہوئے تھا بار
لگتا تھا تبر اُس پر کبھی اور کبھی تلوار
لڑنے کی نہ طاقت تھی شہ تشنہ گلو میں
ڈوبی ہوئی تھیں مچھلیاں بازو کی لہو میں

وہ شمع سر طور سی پُرنور کلائی
اُس پر خط شمشیر دوہائی ہے دوہائی
منھ دیکھ لو صاف ایسی ہتھیلی میں صفائی
ہے سب یہ کھلی انگلیوں کی عقدہ کشائی
نسبت نہیں ناخن سے کبھی بدر کی ضو کو
ہفتہ میں دکھائے تو کوئی دس مہ نو کو

وہ سینۂ روشن کہ جو تھا مطلع انوار
گنجینۂ علم احدی مخزن اسرار
قرآن کو رکھ لیتے ہیں سر پر جو ہیں دیندار
کیا قہر ہے واں پاؤں دھرے شمر ستمگار
سینے پہ نہ تھا اس کا قدم حشر بپا تھا
ہو جاتی جو دنیا تہ و بالا تو بجا تھا

عباس سے بھائی کا جو تھا صدمہ جانکاه
ٹکڑے تھا جگر ٹوٹ گئی تھی کمر شاہ
اس ضعف میں لغزش سے نہ وہ پاؤں تھے آگاہ
پایا تھا ثبات قدم پاک یداللہ
سب خاک پہ ٹکڑے تو کلیجے کے پڑے تھے
لاکھوں سے لڑائی تھی پہ بشاش کھڑے تھے

منھ کر کے سوے چرخ یہ فرماتے تھے ہر بار
عالم مری نیت سے ہے تو اے مرے مختار
گھر سے نہ علاقہ ہے نہ بچوں سے سروکار
ہر حال میں ہوں تجھ سے اعانت کا طلب گار
گو شاہ زمن ہوں پہ ترے در کا گدا ہوں
محتاج ہوں بیکس ہوں غریب الغربا ہوں

کس کس ترے احسان کا کروں شکر زباں سے
ہے ناطقہ عاجز کہ زیادہ ہے بیاں سے
واقف نہیں کوئی ترے اسرار نہاں سے
دشوار ہے عالم کی صفت ہیچمداں سے
پیاس آج کے دن کی مجھے مرغوب ہے مولا
جو تیری مشیت ہے وہی خوب ہے مولا

ہر دم ہے ترا لطف مرے حال کے شامل
پیدا کیا واں وحی جہاں ہوتی تھی نازل
بخشا وہ مکاں رہنے کو اے خالق عادل
بے اذن ملک جس میں نہ ہو سکتے تھے داخل
یہ لطف و عنایت ہے تری کون سے گھر پر
جریلؑ و سرافیل کھڑے رہتے تھے در پر

نانا تو دیا اشرف ذریت آدم
بابا شہِ مرداں سا دیا فخر دو عالم
ماں سیدہ کون و مکاں ثانی مریم
بھائی وہ کہ تو جس کی بزرگی سے ہے محرم
دنیا میں کسی اور کا رتبہ ہے کب ایسا
نام ایسا گھر ایسا نسب ایسا حسب ایسا

ماں طاہرہ جد طیب و پاکیزه پدر پاک
رحمت سے تری کیوں ہو ایسوں کا پسر پاک
گلشن کی زمیں پاک شجر پاک ثمر پاک
گھر پاک جگہ پاک صدف پاک گہر پاک
پھولے وہ شجر جس کو ثمردار کرے تو
جس قطرے کو چاہے دُرشہوار کرے تو

بچپن میں محمد نے زبان اپنی چوسائی
اب تک کسی نعمت میں وہ لذت نہیں پائی
قرباں رہی احمد مختار کی جائی
جب دودھ چھٹا نعمت فردوس بھی کھائی
افلاک سے دن میں کئی بار آتے تھے جبریلؑ
ڈوری مرے جھولے کی ہلا جاتے تھے جبریلؑ

دم بھر کبھی تنہا نہ رہا آٹھ پہر میں
گر دوش نبیؐ پر گہے آغوش پدر میں
ماں ساتھ مرے ہوتی تھیں پھرتا تھا جو گھر میں
پتلی کی طرح رکھتے تھے سب مجکو نظر میں
اس رتبہ اعلی کا سزاوار میں کب تھا
مولا یہ تری چشم عنایت کا سبب تھا

تھا عید کو عریاں کہ عنایت ہوئی پوشاک
عمامہ و پیراہن و پاجامہ و رو پاک
مرکب جو نہ تھا اونٹ بنے سید لولاک
بالا رہا سب سے مرا رتبہ تہِ افلاک
یہ تخت سلیمان کو نہ یہ تاج ملا تھا
بچپن میں مجھے رتبہ معراج ملا تھا

رجعت ہوئی خورشید فلک کو پے حیدر
یعنی نہ قضا ہوئے نماز شہ صفدر
روزہ جو رکھا میں نے تو اے خالق اکبر
دن تھا پہ ہوئی رات چھپا مہر منور
منظور تھی خودی میں بزرگی مرے سِن کی
دن ہو گیا واں شب کا تو یاں شب ہوئی دن کی

کیا عمر تھی جب سرسے اُٹھا باپ کا سایا
دو بھائی تھے دو بہنیں تھیں اور دیش پرایا
تھا تو جو نگہباں تو نہ اعدا نے ستایا
ماں باپ کا مرنا تری شفقت نے بھلایا
رحمت سے تری خلق کے مختار ہوئے ہم
دیکھی جو یتیمی در شہوار ہوئے ہم

دولت مجھے دی گو ہر عزت مجھے بخشا
بابا کی طرح اوج شرافت مجھے بخشا
مند مجھے دی تخت امامت مجھے بخشا
ان سب کے سوا تاج شفاعت مجھے بخشا
اختر کو قمر قطرے کو گوہر کیا تو نے
زرہ تھا سو خورشید منور کیا تو نے

انصار دیے وہ جو پیمبرؐ نے نہ پائے
اصحاب وہ بخشے کہ جو حیدر نے نہ پائے
احباب وہ یک رنگ جو شپّر نے نہ پائے
لوگ ایسے کسی صاحب لشکر نے نہ پائے
تیروں سے نہ تلواروں سے منھ پھرتا تھا ان کا
خادم کے پسینے پہ لہو گرتا تھا اُن کا

فرزند وہ امداد کیا حور شمائل
تھی جس کی زیارت کے سبب روشنی دل
خورشید زمیں برج شرف کا مہ کامل
یہ بھی تری امداد تھی اے خالق عادل
دولت یہ نہ ملتی جو خدا وند نہ دیتا
کیا کرتا اگر تو مجھے فرزند نہ دیتا

اکثر ترے بندے ہیں کہ جن کے نہیں اولاد
نے فاتحہ خواں کوئی نہ فرزند نہ احفاد
کتنے ہیں کہ غمگیں ہیں کبھی اور کبھی شاد
بچے ہوئے اور مر گئے اور گھر ہوا برباد
مرتے ہوئے دیکھا ہے برابر کے پسر کو
اس داغ کی قدر آج ہوئی میرے جگر کو

سو مرتے جو فرزند تو بے صبر نہ ہوتا
خادم کبھی اس اجر کو ہاتھوں سے نہ کھوتا
دامن کو ترے خوف میں اشکوں سے بھگوتا
اکبر کو میں فرزند سمجھ کر نہیں روتا
یوں تو وہ کلیجہ تھا میرا اور مرا جی تھا
میں اس لئے روتا ہوں کہ ہم شکل نبیؐ تھا

بچھڑا تھا کبھی مجھ سے نہ وہ گیسوؤں والا
پیری کا عصا تھا وہی اور گھر کا اوجالا
جب چاند سی چھاتی پہ لگا ظلم کا بھالا
تھا سینے میں خادم کا کلیجہ تہ و بالا
اشک آنکھوں سے تھمتے نہیں تفتیدہ جگر ہوں
تو رحم کر اے خالق اکبر کہ بشر ہوں

دریا پہ جو عباس نے جان اپنی گنوائی
خادم کی کمر ٹوٹ گئی مرگیا بھائی
باعث تھا یہ لاشے پہ جو رقت بہت آئی
مولا مجھے یاد آگئی بابا کی جدائی
صدمے سے نہ پھر ضبط کا یارا ہوا مجکو
پھر داغ ید اللہ دوبارا ہوا مجکو

تنہا ہوں بس اب کوئی نہیں مونس و ہمدم
موجود ہے تو سر پہ کچھ اس کا بھی نہیں غم
اب، رنج نہ گھر کا ہے نہ اولاد کا ماتم
بہتر ہے گزر جائے تری یاد میں جو دم
وابستہ تسبیح رکھوں رشتہ جاں کو
جب تک ہے دہن میں حرکت خشک زباں کو

گو روح کو راحت نہیں اور قلب کو آرام
ہے تقویت جان و دل و روح ترا نام
کم ہے ترے سجدے میں رہوں گر سحر و شام
قاصر ہے زباں شکر میں اے خالق علام
آنکھیں تری جانب ہیں دل تیری طرف ہے
گر تو اسے مقبول کرے عین شرف ہے

نے پیاس کا شکوہ ہے نہ فاقہ کی شکایت
ہر طرح ہے راضی پسر شاہ ولایت
وہ بھی ترا انعام تھا یہ بھی ہے عنایت
الطاف کا پایاں ہے نہ بخشش کی نہایت
وہ کون سی دولت ہے جو موجود نہیں ہے
ہاں ایک شہادت ہے سو اب وہ بھی قرین ہے

ہر چند کہ ہے سخت بہت ذبح کی منزل
تو چاہے تو ہو جائے گی آسان یہ مشکل
زانو جو رکھے سینۂ مجروح پر قاتل
وہ صبر عطا کیجیو کہ تڑپے نہ مرا دل
سجدہ تہ شمشیر یہ ناشاد نہ بھولے
سب محو ہوں دل سے یہ تری یاد نہ بھولے

حضرت تو یہ کرتے تھے سخن سرو رضا کے
بندھتے تھے ادھر رن میں پرے اہل جفا کے
چلاتا تھا یوں شمر کماندار وں میں آکے
تاکے رہو سینہ کو امام دوسرا کے
یان تک خلف شاہ نجف آنے نہ پائے
یہ شیر ترائی کی طرف آنے نہ پائے

برچھے لئے ہاتھوں میں سواران جفا کار
بڑھ بڑھ کے صف جنگ میں چمکاتے تھے راہوار
آلودۂ خوں برچھیاں تولے ہوئے خونخوار
تھی ڈھال پہ ڈھال اور تھی تلوار پہ تلوار
لشکر کے جواں گرز گراں تولے ہوئے تھے
ہر صف میں علمدار نشاں کھولے ہوئے تھے

وہ غل عربی باجوں کا وہ جوق کے نالے
وہ شور دہل سر پہ جو گردوں کو اٹھا لے
رستم کی نہ طاقت تھی جو واں دل کو سنبھالے
دب جائے اگر دیو بھی آواز نکالے
پیدا تھی جلا جل سے اک افسوس کی آواز
جاتی تھی کئی کوس تلک کوس کی آواز

رو رو کے یہ پُردرد صدا دیتی تھی شہنا
اچھا نہیں سید کا لہو خاک پہ بہنا
فانی ہے زمیں اس پہ ہمیشہ نہیں رہنا
درپے نہو مظلوم کے مانو مرا کہنا
دو روز کے پیاسے شہِ مظلوم کھڑے ہیں
اس غم سے کلیجے میں مرے چھید پڑے ہیں

چلے سے جو ید کیش ملانے لگے سوفار
خود چھیڑ کے گھوڑے کو بڑھے سید ابرار
فرمایا قسم ہے تمھیں اے قوم ستمگار
کس شخص کا دلبند ہوں میں بیکس و ناچار
انصاف سے کہدو کہ طلب گار ہوں جسکا
جد کس کا ہے تم سب کلمہ پڑھتے ہو کس کا

ہے کون گل سر سبد گلشن اسلام
آباد گن کعبہ حق کا سر اصنام
آتی تھی کسے وحی الٓہی سحر و شام
جو نام خدا سے ہے بہم کس کا ہے وہ نام
جبریل امین ہمدم ہمراز ہے کس کا
قرآن جسے کہتے ہو وہ اعجاز ہے کس کا

برپا علم نظم و نسق کر دیا کس نے
عالم کو سوئے کعبۂ حق کر دیا کس نے
رنگ رخ کفار کو فق کر دیا کس نے
ہاں بدر کو انگشت سے شق کر دیا کس نے
لب ہل گئے جب نخل وغا میں شمر آیا
انگشت شہادت کو اٹھا کر شجر آیا

بخشا کسے اللہ نے معراج کا پایا
سو مردوں کو عیسیٰ کی طرح کس نے جِلایا
پڑتا نہ تھا اس خاک پر کس شخص کا سایا
جد کس کا ہے وہ سورہ کوثر جسے آیا
کس رخ کو تجلی صفت بدر عطا کی
دنیا میں کسے حق نے شب قدر عطا کی

سب بولے کہ اس بات سے واقف ہے زمانا
لاریب ہیں محبوب خدا آپ کے نانا
روشن ہے شب ماہ سے معراج کا جانا
کافر ہے وہ اس بات کو جس نے نہیں مانا
وہ قبلہ دین باعث ایجاد فلک ہے
آپ ان کے نواسے ہیں کچھ ہمیں نہیں شک ہے

پیمبر نے فرمایا کہ وہ کس کی ہے مادر
قرآں میں جسے حق نے کہا طاہر و اطہر
دنیا کا شرف زینت دین عرش کا زیور
خاتون جہاں نور خدا بنت پیمبرؐ
بھیجی ہے انھیں چادر تطہیر خدا نے
امت کے گنہ ڈھانپ دیے جن کی ردا نے

کہنے لگے بے شرم کہ اے خاصہ قیوم
وہ آپ کی مادر ہیں یہ کس کو نہیں معلوم
سب جانتے ہیں ساکن شام و عرب و روم
وہ سیدہ معصوم ہے اور آپ بھی معصوم
زہراؑ کا پدر فخر رسولان سلف ہے
حوا کا نہ رتہ نہ یہ مریم کا شرف ہے

اس حجت باری نے یہ فرمایا پھر اک بار
من بعد نبی کون ہے کونین کا سردار
کس کا ہے لقب شیر خدا حیدر کرار
اللہ نے بھیجی ہے کسے عرش سے تلوار
ہر جنگ میں کفار پہ در کون رہا ہے
محبوب الہی کی سپر کون رہا ہے

آباد ہوئی کس کی رعایت سے رعایا
کس شاہ نے دینداروں کی بستی کو بسایا
کس کے لئے اکملت لکم دینکم آیا
اتممت علیکم کا ملا ہے کسے پایا
یکتائے جہاں کون ہے جرات میں سخا میں
دو حصے ہے قرآن خدا کس کی ثنا میں

وہ کون ہے اللہ و نبی کو جو ہے پیارا
جو عرش کی زینت ہے وہ ہے کون سا تارا
ہے اَنفُسنَا اَنفُسَکُم کس سے اشارا
اللہ نے کسی گھر میں ستارے کو اتارا
اعلیٰ کسے فرمایا علے کس کو کہا ہے
اللہ نے قرآں میں ولی کس کو کہا ہے

طاعت سے جو افضل ہے اطاعت ہو وہ کس کی
پوچھے گا خدا جس کو محبت ہے وہ کس کی
پہونچا دے جو کوثر پہ رفاقت ہے وہ کس کی
جو اجر رسالت ہے مودت ہے وہ کس کی
انصاف کا اس وقت طلب گار ہوں تم سے
ہے کون مراد آیۂ اسئلکُم سے

جو والیٔ کونین ہے وہ کون ولی ہے
قرآن میں کس کے لئے وہ نص جلی ہے
وہ کون ہے جو شاہ امام ازلی ہے
سب نے کہا بر حق وہ علی ہے وہ علی ہے
برعکس ہیں جو لوگ وہی بانی شر ہیں
سب پر ہے یہ آئینہ کہ آپ اُن کے پسر ہیں

گردوں کی طرف دیکھ کے بولے شہ بیکس
کافی ہے شہادت کو تری ذات مقدس
یارب مجھے ان سے کوئی حجت نرہی بس
کرتے ہیں ستم دیدہ و دانستہ یہ ناکس
دکھ کون سا اور کون سی ایذا نہیں دیتے
مہمان ہوں ور پانی کا قطرا نہیں دیتے

جاہل نہیں سب ہیں مرے رتبے کے شناسا
خود اس کے مفر ہیں کہ نبی کا ہوں نواسا
اس نہر سے پانی نہیں دیتے ہیں ذرا سا
شاہد تجھے کرتا ہوں کہ دو دن سے ہوں پیاسا
ٹکڑے ہو بدن یا تہ شمشیر گلا ہو
اس سب کے عوض حشر میں شیعوں کا بھلا ہوں

سن کر یہ سخن رونے لگے فوج کے بے پیر
مظلوم کی فریاد نے کی سنگ میں تاثیر
بولا پسر سعد کہ یا حضرت شپیرؑ
تنہا ہوئے اب کیوں نہ کرو عجز کی تقریر
میداں سے ہٹاتے نہیں اس فوج گراں کو
ایسا ہے مرا رعب کہ لکنت ہے زباں کو

اس عجز کو مانے گا نہ یہ لشکر سفاک
پھر کیا کریں گر ہو پسر سید لولاک
سو مل گئے ہیں خاک میں ایسے گہر پاک
حاکم ہیں کہ ہے دور ہمارا تہ افلاک
ڈرتے نہیں گر شکوہ بیداد کرو گے
کیا ہوگا جو اللہ سے فریاد کرو گے

عباسؑ سے کہدو کہ مدد کرنے کو آئیں
جعفر کے پسر جو سر شمشیر دکھائیں
قاسم ہیں کدھر خون کے دریا جو بہائیں
اکبر سے کہو جنگ کرو برچھیاں کھائیں
اب آپ کی جرأت کا بھی وہ طور نہیں ہے
شاید کوئی زینب کا پسر اور نہیں ہے

بیدرد نے چھڑکا جو نمک زخم جگر پر
طاری ہوا غصہ شہ مرداں کے پسر پر
سرخی سی نظر آنے لگی دیدہ تر پر
کی تیز نظر قبضہ شمشیر دو سر پر
شہ کی نظر غیظ نہ تھی قہر خدا تھا
شمشیر یدالله جدا میان جدا تھا

خود تیغ علے شاہ کے اعجاز سے نکلی
فریاد دل فوج دغاباز سے نکلی
کس شان و تحمل سے کس انداز سے نکلی
پریوں کے بھی ہوش اڑ گئے اس ناز سے نکلی
فانوس سے خود شمع تجلی نکل آئی
محمل سے تڑپتی ہوئی لیلی نکل آئی

تھیں تیغ کی دونوں جو زبانیں شرر افشاں
موسیٰؑ کا عصا کہتا تھا کوئی کوئی ثعباں
غل چار طرف تھا کہ زہے قدرت یزداں
ہیں ایک جگہ دو مہ نو دست و گریباں
شہباز اجل بازوؤں کو تولے ہوئے ہے
پر اوج سعادت کا ہما کھولے ہوئے ہے

نعرہ کیا ہاں اے پسر سعد جفا کار
لے دیکھ تو ان کانپتے ہاتھوں کا کوئی وار
ہر چند کہ ہے عجز ہی بندے کو سزاوار
مجبور نہیں لخت دل احمد مختار
شاید مرا رتبہ تجھے معلوم نہیں ہے
وہ کونسی شے ہے کہ جو محکوم نہیں ہے

حاکم ہوں میں سب خلق خدا ہے مرے تابع
میں باب اجابت ہوں دعا ہے مرے تابع
مختار قدر ہوں میں قضا ہے مرے تابع
آتش مری محکوم ہوا ہے مرے تابع
قبضہ ہے مرا خاک کے ہر گنج نہاں پر
جاری ہے مرا حکم رواں آب رواں پر

آتش کو جو دوں حکم ابھی سب کو جلا دے
ہستی کے چراغوں کی ہوا دم میں بجھا دے
پانی کا یہ طوفاں ہو کہ عالم کو ڈبا دے
ہل ہل کے زمین خاک زمانے کی ہلا دے
ہستی ہو نہ پستی نہ مکیں ہوں نہ مکاں ہوں
آثار اذا زلزلت الارض عیاں ہوں

نے رنج سے کچھ بیم نہ دہشت ہے بلا سے
مضطر ہوں نہ دکھ سے نہ ستم سے نہ جفا سے
خائف ہوں نہ جن سے نہ بشر سے نہ قضا سے
ہاں ایک جو ڈرتا ہوں تو ڈرتا ہوں خدا سے
کیا غم ہے اگر لاکھ سواروں کے پرے ہیں
روباہ کے شکر سے کہیں شیر ڈرے ہیں

تو کیا ہے ترا رعب ہے کیا او سگ ناپاک
میں بیشۂ حیدرؑ کا ہوں اک شیر غضبناک
اُف کر دوں تو جل کر ترا لشکر ہو یہ سب خاک
مشتاق اجل ہوں مجھے مرنے سے نہیں باک
باتوں میں کروں بند فصیحان جہاں کو
یہ پیاس سے لکنت ہے مری خشک زباں کو

نازاں نہو ای بانی ظلم و ستم و جور
مٹ جاتا ہے اک گردش افلاک میں یہ دور
تو آج جو حاکم ہے تو کل ہوگا کوئی اور
کیا ہو گئی کر دولت قاروں پہ ذرا غور
نمرود نہیں حشمت ضحاک نہیں ہے
ڈھونڈھو جو خزانے میں تو اب خاک نہیں ہے

قیصر کا وہ افسر ہے نہ وہ تاج کیاں ہے
نے قصر خورنق کا مکیں ہے نہ مکاں ہے
آئینہ پئے روئے سکندر نگراں ہے
چینی کی صدا یہ ہے کہ فغفور کہاں ہے
ٹھکرا کے جو چلتا ہے ہر اک راہگذر میں
سو بال شکستوں سے ہیں واں کاسۂ سر میں

جام سر جمشید تہ خاک ہے واژوں
کاؤس کی دولت ہے نہ گنجینہ قاروں
نے تاج قباد آج ہے نے تخت فریدوں
وارا ہے نہ پرویز نہ خسرو ہے نہ گلگوں
دانا تھے یہ کس طرح پھنسے دام اجل میں
گھر وحشیوں کے بن گئے کسریٰ کے محل میں

مشہور ہے فرعونیوں کے غرق کا احوال
شداد کو کس طرح کیا مال نے پامال
وہ باغ کہ زر جس پہ کیا صرف مہ و سال
دیکھا بھی نہ اس کو کہ اجل آ گئی دُنبال
لوٹا ہے وہ گلشن کہ نہ پھل پائے گا ظالم
اب تو بھی جہنم میں یوہیں جائے گا ظالم

کیا غم مجھے عباس علمدار نہیں گر
چاہوں تو مدد کرنے کو آئیں ابھی حیدر
بہتر ہوا اس راہ میں گر مر گئے اکبر
خود سینہ سپر ہونے کو حاضر ہیں پیمبرؐ
جعفر بھی شریک الم و یاس ہیں میرے
تو دور نہ جان انکو یہ سب پاس ہیں میرے

پہچان تو میں کون ہوں او جاہل مطلق
انگلی سے قمر کو مرے نانا نے کیا شق
نفرین کروں گر تو اڑے خلق سے رونق
طبقے سے زمیں کی برکت سلب کرے حق
فریاد جو میرے دل صد چاک سے نکلے
تا حشر نہ دانہ کبھی اس خاک سے نکلے

فرما کے یہ جلوہ دیا تیغ دو زباں کو
عبرت ہوئی بجلی کے چمکنے سے جہاں کو
ہر نیزے نے اونچا کیا انگشت اماں کو
خود چھوڑ د یا سہم کے تیروں نے کماں کو
چڑھ سکتا ہے دنیا میں کوئی شیروں کے منہ پر
تیزی نہ رہی خوف سے شمشیروں کے منہ پر

اس شان سے لشکر پہ امام امم آئے
جیسے صف آہو پہ ہزبر اجم آئے
اتنا تو پکارے کہ خبردار ہم آئے
اک دم میں ستمگر نہ تیغ دو دم آئے
پل بندھ گئے لاشوں کے نہ اک پل ہوئی آخر
ثابت نہ ہوا کب صف اول ہوئی آخر

جب تیغ علےؑ قبلہ عالم نے علم کی
اک برق سی میدان بلاخیز میں چمکی
الله ری برش سیف شہنشاہ امم کی
اعدا کو نظر آنے لگی راہ عدم کی
گلرنگ لہو سے جو ہر اک جسم شقی تھا
تھی دوپہر اور دامن صحرا شفقی تھا

شمشیر ید اللہ نے نئی چال دکھائی
سرداروں کی صف فوج کو پامال دکھائی
ہر بار چمک برق کی تمثال دکھائی
سب خون سے مقتل کی زمیں لال دکھائی
جل جل کے بدن ناریوں کے سرد ہوئے تھے
ڈر ڈر کے سیہ کا روں کے منہ زرد ہوئے تھے

کٹ کٹ کے صفیں خاک پہ بے جاں نظر آئیں
جو برچھیاں یاں جمع تھیں وہ واں نظر آئیں
بے چلہ کمانیں سر میدان نظر آئیں
ساری سپریں خون سے افشاں نظر آئیں
چلاتے تھے وہ ہوش نہ تھا خوف سے جن کو
فریاد کہ شب خون گرا فوج پہ دن کو

خالی نہ کوئی وار گیا تیغ دو سر کا
ہاتھ اڑ گئے گر پاؤں بچا کر کوئی سر کا
سینہ جو بچا اس سے کسی بانی شر کا
تھی عقدہ کشا کھول دیا بند کمر کا
تیغ اُس نے سپر اس نے زرہ اس نے نہ چھوڑی
دس انگلیوں میں ایک گرہ اس نے چھوڑی

رہ رہ کے چمکتی تھی جو شمشیر قضا دم
نل ہوتا تھا پر یوں میں کہ یا حافظ عالم
فوجیں تھی بنی جان کی سب درہم و برہم
مضطر تھا فلک کانپتا تھا عرش معظم
جب برق چمکتی تھی سرک جاتے تھ جبریلؑ
یا شیر خدا کہکے جھجک جاتے تھے جبریلؑ

ناگاہ محمد کی صدا آئی کہ شپّیرؑ
اب عصر کا ہے وقت کرو میان میں شمشیر
یہ سنتے ہی بس تھم گیا وہ تابع تقدیر
تلوار کا تھمنا تھا کہ چھاتی پہ لگا تیر
تھا دھیان غلاموں کا جو اس خاصۂ حق کو
بس روکا خود الٹے ہوئے دنیا کے ورق کو

حضرت پہ جھکے اہل ستم چار طرف سے
نیزے ہوئے بیکس پہ علم چار طرف سے
پڑنے لگیں شمشیریں دو دم چار طرف سے
بس گھر گیا اک کشتۂ غم چار طرف سے
تر خون میں سرتا بقدم ہو گئے شپّیرؑ
برچھی جو لگی پشت پہ خم ہو گئے شپّیرؑ

جھکنا تھا کہ تیغوں کے برابر سے چلے وار
قدموں سے رکابیں بھی جدا ہو گئیں اک بار
جب گرنے لگا خاک پہ وہ بیکس و ناچار
زہراؑ کی صدا آئی کہ یا حیدر کرار
گھیرا ہے لعینوں نے اکیلا اسے پاکر
گرتا ہے مرا لال مدد کیجئے آ کر

گھوڑے نے جو دیکھا کہ سنبھلتے نہیں سرور
بس بیٹھ گیا ٹیک کے گھٹنوں کو زمیں پر
زخموں سے جو تھا جو رتن سبط پیمبرؐ
غش ہو گئے رہوار سے ریتی پہ اُتر کر
افراط جراحت سے بدن رشک چمن تھا
سب فوج کے حربے تھے اور اک شاہ کا تن تھا

دس سو تو کماندار تھے اک سینۂ شپیرؑ
برچھی کا جہاں زخم تھا گیا تھا وہیں تیر
یا شاہ نجف کہتے تھے جب پڑتی تھی شمشیر
چلاتی تھی دروازے سے یہ زینب دلگیر
تم کھاتے ہو تلواریں موئی جاتی ہوں بھائی
اب سینہ سپر ہونے کو میں آتی ہوں بھائی

اس وقت بھی شہ ہاتھ سے کرتے تھے اشارا
ہٹ جاؤ بہن گھر سے نکلیو نہ خدارا
رتبہ ہے فزوں مریم و حرم سے تمھارا
دم تن میں ہے جب تک نہیں یہ مجکو گوارا
للہ نہ اس دم تن صد پاش پہ آنا
سر تن سے اترے تو مری لاش پہ آنا

تھی رانڈوں میں ڈیوڑھی پہ عجب گریہ و زاری
سر کھولے ہوئے روتی تھیں واں بیبیاں ساری
کہتی تھی سکینہ کی پھوپھی جان میں واری
مجکو تو دکھا دو مرے بابا کی سواری
ہاں چھوڑ کے ہم سب کو چلے جائیں گے بابا
کیوں روتی ہو کیا گھر میں نہ اب آئیں گے بابا

ڈیوڑھی سے ہٹو تن سے نکلنا ہے مرا دم
میں جاؤں وہاں رن میں جہاں ہیں شہ عالم
کہتی تھی اسے تھامے ہوئے زینبؑ پر غم
اصغر کی طرح تیر نہ ماریں تمھیں اظلم
واں چلتی ہے تلوار کہاں جاؤ گی بی بی
بابا کو بس اب حشر کے دن پاؤ گی بی بی

ناموس نبیؐ میں تو قیامت یہ تھی برپا
سر کھولے ہوے پیٹتی تھی دختر زہراؑ
راوی نے یہ لکھا ہے کہ میں دیکھتا ہوں کیا
روتا ہوا اک طفل حسیں خیمے سے نکلا
آنکھیں کہیں آہو کی بھی آنکھوں سے بڑی تھیں
منہ چاند سا تھا ہنسلیاں گردن میں پڑی تھیں

چہرے پہ بھلی لگتی تھی کیا زلف مسلسل
ظاہر تھا کہ گھیرے ہوئے ہے چاند کو بادل
تھا طوق گلو رشک ہلال شب اول
ہاتھوں میں کڑے کان میں ور سینے پہ ہیکل
کرتے کا عجب رنگ تھا اس گل سے بدن پر
معلوم یہ ہوتا تھا کہ شبنم ہے چمن پر

ماں ڈیوڑھی کے پردے کو اٹھا کر یہ پکاری
میں بھی نکل آتی ہوں کہاں جاتے ہو واری
پھر آؤ کہ بیتاب ہوں میں درد کی ماری
بیوہ ہوں کرو رحم غریبی پہ ہماری
کہنا مرا مانو نہ ارادہ کرو رَن کا
میں واسطہ دیتی ہوں تمھیں روح حسن کا

وہ کہتا تھا اماں ہمیں قسمیں نہ دلاؤ
ہم گھر میں نہ اب آئیں گے تم خیمے میں جاؤ
قاسم کی طرح داغ ہمارا بھی اٹھاؤ
ماں کہتی تھی اک بات تو سن لو ادھر آؤ
لاکھوں میں کہاں جاتے ہو اس آن اکیلے
وہ کہتا تھا ہیں میرے چچا جان اکیلے

میداں میں چچا قتل ہوں ہم خیمے میں آئیں
جیتے رہیں بعد ان کے تو منہ کس کو دکھا ئیں
ہم سایہ میں ہوں دھوپ میں وہ برچھیاں کھائیں
تیغوں میں نہ عمو کی سپر ہونے کو جائیں
بس صبر کرو قید ہوں کیا خیمے میں آ کے
فردوس میں اب جاویں گے ہمراہ چچا کے

چلاتی تھی رو رو کے یہ بیوہ جگر افگار
صدقے میں ارادے کے ترے اے مرے دلدار
کس طرح لڑو گے نہ سپر پاس نہ تلوار
پھر آ ترا سن جنگ کے قابل نہیں زنہار
وہ کہتا تھا قربان شہنشاہ امم ہیں
کیا ہم علی اصغر سے بھی کچھ عمر میں کم ہیں

دروازے پہ خیمے کے تڑپتی رہی مادر
جنگاہ میں جا پہونچا وہ سخت دل شپرؑ
بند آنکھیں تھیں اور جھومتے تھے سبط پیمبر
لپٹا پسر فاطمہ زہراؑ سے وہ دلبر
کہتا تھا کہ سب خوں سے بدن لال ہوا ہے
اے میرے چچا جان یہ کیا حال ہوا ہے

میں تھامے ہوں یا شاہ ذرا غش سے سنبھلیے
کیوں آپ جھکے جاتے ہیں زانو کو بدلیے
زخموں کا لہو چہرۂ انوار پہ نہ ملیے
سر ننگے نکلتی ہیں پھوپھی خیمے میں چلیے
سب روتے ہیں اس وقت نہیں ہوش کسی کو
پیٹی ہیں یہ سینہ کہ غش آیا ہے چچی کو

فرمانے لگے کھول کے آنکھیں شہ ذی جاہ
کیوں گھر سے نکل آئے یہ کیا تم نے کیا واہ
ان تیغوں سے اے لال بچائے تمھیں اللہ
لو خیمے میں اب جاؤ کہ عمو ہے سر راہ
کٹتا ہے گلا تیغ ستم سے کوئی دم میں
گھر میں تمہیں لے چلنے کی طاقت نہیں ہم میں

یہ کہتے تھے حضرت کہ بڑھا ایک جفا کار
چاہا کہ قریب آن کے حضرت پہ کرے وار
ہاتھ اُس نے سر شہ پہ سپر کر دیے یکبار
بچے کے کہاں ہاتھ کہاں ظلم کی تلوار
ریتی پہ وہ ننھے سے گرے ہاتھ جو کٹ کر
غش ہو گیا شپّیرؑ کی گردن سے لپٹ کر

گودی میں اُسے لے کے پکارے شہ دلگیر
صدقے ترے ان دونوں کے ہاتھوں کے شپیرؑ
گودی میں تڑپتا تھا کہ گردن میں لگا تیر
چلایا کہ قربان علی اصغر بے شیر
لپٹا جو تڑپ کر وہ شہ تشنہ گلو سے
تر ہو گئیں سب ہنسلیاں گردن کے لہو سے

منہ زرد ہوا جان نکلنے لگی تن سے
خوں ہچکیوں کے ساتھ اُگلتا تھا دہن سے
جس وقت سفر کر گیا ہستی کے چمن سے
رونے کی صدا آنے لگی قبر حسن سے
فردوس سے زہرا بصد افغاں نکل آئی
خیمے سے ادھر خاک بسر ماں نکل آئی

بیٹھے تھے سوے قبلہ دو زانو شہ بے پر
جھکتے تھے کبھی غش میں اٹھاتے تھے کبھی سر
تھے ذکر خدا میں کہ لگا تیر دہن پر
یاقوت بنے ڈوب کے خوں میں لب اطہر
بہہ آیا لہو تا بہ زنخدان مبارک
ٹھنڈے ہوئے دو گوہر دندان مبارک

نیزے کا بن وہب نے پہلو پہ کیا وار
کاندھے پہ چلی ساتھ زرارہ کی بھی تلوار
ناوک بن کاہل کا کلیجے کے ہوا پار
بازو میں در آیا تبر خولی خونخوار
تلوار سے وقفہ نہ ملا چند نفس کا
دم رک گیا نیزہ جو لگا ابن انس کا

لکھا ہے کہ جب مر گیا سخت دل شپر
بارہ ستم ایجاد بڑھے کھینچ کے خنجر
اک سیدہ نکلی در خیمے سے کھلے سر
مقنع تھا نہ برقع تھا نہ موزے تھے نہ چادر
چلائے لعیں خوف سے ہاتھ آنکھوں پہ دھر کے
لو فاطمہ آتی ہیں بچانے کو پسر کے

اس بھیڑ میں آکر وہ ضعیفہ یہ پکاری
اے سبط بنی ابن علی عاشق باری
گھوڑا تو ہے کوتل کدھر اتری ہے سواری
بھیا بہن آئی ہے زیارت کو تمھاری
مر جاؤں گی حضرت کو جو پانے کی نہیں میں
بے آپ کے دیکھے ہوئے جانے کی نہیں میں

اُس وقت شہ دین نے سنی زاریٔ خواہر
جس وقت کہ تھا حلق مبارک تہ خنجر
فرمایا اشارے سے کہ اے شمر ستمگر
زینب نکل آئی ہے ٹھہر جا ابھی دم بھر
آخر تو سفر ہوتا ہے اس دار محن سے
دو باتیں تو کر لینے دے بھائی کو بہن سے

منہ پھیر لیا شمر نے خنجر کو ہٹا کے
دی شہ نے یہ زینب کو صدا اشک بہا کے
تڑپاتی ہو بھائی کو بہن بلوے میں آکے
دیکھوگی کسے ہم تو ہیں پنجے میں قضا کے
اٹھ سکتے نہیں جسم پہ تلواریں پڑی ہیں
گھبراؤ نہ اماں مرے پہلو میں کھڑی ہیں

دوڑی یہ صدا سن کے ید اللہ کی جائی
چلائی کہ دیدار تو میں دیکھ لوں بھائی
پر ہائے بہن بھائی تلک آنے نہ پائی
یاں ہو گئی سید کے سر و تن میں جدائی
قاتل کو نہ گردن کو نہ شمشیر کو دیکھا
پہونچی تو سناں پر سر شپّیرؑ کو دیکھا

سر دیکھ کے بھائی کا وہ بیکس یہ پکاری
دکھ پائی بہن آپ کی مظلومی کے واری
خنجر سے یہ گردن کی رگیں کٹ گئیں ساری
تم مر گئے پوچھے گا خبر کون ہماری
آفت میں پھنسی آل رسول عربی کی
اب جائیں کہاں بیٹیاں زہرا و علی کی

بھیا مرا کوئی نہیں تم خوب ہو آگاہ
احمد ہیں نہ زہرا نہ حسن ہیں نہ ید اللہ
ڈھارس تھی بڑی آپ کی اے سرور ذی جاہ
چھوڑا مجھے جنگل میں یہ کیا قہر کیا آہ
چلتے ہوئے کچھ مجھ سے نہ فرما گئے بھائی
بھینا کو نجف تک بھی نہ پہونچا گئے بھائی

اے میرے شہید اے میرے ماں جائے برادر
کس سے ترا لاشہ بہن اٹھوائے برادر
کس طرح مرے دل کو قرار آئے برادر
پانی بھی نہ قاتل نے دیا ہائے برادر
انسان پہ ستم یوں کبھی انساں نہیں کرتا
حیواں کو بھی پیاسا کوئی بے جاں نہیں کرتا

خاموش انیسؔ اب کہ ہے دل سینے میں بے چین
لکھے نہیں جاتے ہیں جو زینب نے کیے بین
اب حق سے دعا مانگ کہ اے خالق کونین
حاسد ہیں بہت دل کو عطا کر مرے تو چین
لاحق ہے عداوت انھیں اس ہیچمداں سے
بے تیغ کٹے جاتے ہیں شمشیر زباں سے
