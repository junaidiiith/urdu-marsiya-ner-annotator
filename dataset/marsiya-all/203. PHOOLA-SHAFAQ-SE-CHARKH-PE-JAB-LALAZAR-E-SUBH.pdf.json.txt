جلد دوم
www.emarsiya.com.

پھولا شفق سے چرخ پہ جب لالہ زار صبح
گلزار شب خزاں ہوئی آئی بہار صبح
کرنے لگا فلک زر انجم نثار صبح
سرگرم ذکر حق ہوئے طاعت گزار صبح
تھا چرخ اخضری پہ یہ رنگ آفتاب کا
کھلتا ہے جیسے پھول چمن میں گلاب کا

چلنا وہ باد صبح کے جھونکوں کا دم بہ دم
مرغان باغ کی وہ خوش الحانیاں بہم
وہ آب و تاب نہر وہ موجوں کا پیچ و خم
سردی ہوا میں پر نہ زیادہ بہت نہ کم
کھا کھا کے اوس اور بھی سبزہ ہرا ہوا
تھا موتیوں سے دامن صحرا بھرا ہوا

وہ صبح نور اور وہ صحرا وہ سبزہ زار
تھے طائروں کے غول درختوں پہ بے شمار
چلنا نسیم صبح کا رہ رہ کے بار بار
کو کو وہ قمریوں کی وہ طاؤس کی پکار
وا تھے دریچے باغ بہشت نعیم کے
ہر سو رواں تھے دشت میں جھونکے نسیم کے

آمد وہ آفتاب کی وہ صبح کا سماں
تھا جس کی ضو سے وجد میں طاؤس آسماں
ذروں کی روشنی پہ ستاروں کا تھا گماں
نہر فرات بیچ میں تھی مشل کہکشاں
ہر نخل پر ضیائے سر کوہ طور تھی
گو یا فلک سے بارش بارانِ نور تھی

اوج زمیں سے پست تھا چرخ زبر جدی
کوسوں تھا سبزہ زار سے صحرا زمردی
ہر خشک و تر پہ تھا کرم بحر سرمدی
بے آب تھے مگر در دریائے احمدی
رو کے ہوئے تھی نہر کو امت رسول کی
سبزہ ہرا تھا خشک تھی کھیتی بتولؑ کی

وہ پھولنا شفق کا وہ مینائے لاجورد
محمل سی وه گیاه دو گل سبز و سرخ و زرد
رکھتی تھی پھونک کر قدم اپنا ہوائے سرد
یہ خوف تھا کہ دامن گل پر پڑے نہ گرد
دھوتا تھا دل کے داغ چمن لالہ زار کا
سردی جگر کو دیتا تھا سبزہ کچھار کا

تھا بس کہ روز قتل شہ آسماں جناب
نکلا تھا خوں ملے ہوئے چہرے پہ آفتاب
تھی نہر علقمہ بھی خجالت سے آب آب
روتا تھا پھوٹ پھوٹ کے دریا میں ہر جباب
پیاسی جو تھی سیاہ خدا تین رات کی
ساحل سے پٹکتی تھیں موجیں فرات کی

تھا لشکر یزید میں سامان قتل شاہ
ہر سو جما رہا تھا صفیں شمر رو سیاه
گیتی کو تہلکہ تھا یہ بھی کثرت سپاه
ممکن نہ تھا کہ ہو گذر طائر نگاہ
سب نستعد تھے قتل شہ کائنات
طوفان آب تیغ اٹھا تھا فرات پر

اک صف میں برچھیوں کی چمک تھی کہ الحذر
لچکا رہے تھے ڈانڈ سواران خیرہ سر
وہ بوریاں جو سنگ کے دل میں کریں گذر
انیاں وہ توڑ ڈالیں جو فولاد کا جگر
تھا اک گلا تو خنجر کے پیر کے لئے
وہ برچھیاں تھیں سب تن شبیرؑ کے لئے

ناوک فگن لیے ہوئے حلقے کمان کے
چلاتے تھے یہ چھاتیوں کو تان تان کے
دشمن میں بادشاہ دو عالم کی جان کے
دم لیں گے جسم شاہ کو تیروں سے چھان کے
ہر گز کریں گے پاس نہ احمدؐ کی آل کا
ریتی پہ خوں بہائیں گے زہراؑ کے لال کا

جب بندھ چکیں صفیں تو علم کھل گئے تمام
غل پڑ گیا کہ جنگ کو نکلیں شہ امام
حلقے میں اہل بیت کے روتے تھے یاں امام
لپٹی ہوئی تھی قدموں سے بانوؑئے نیک نام
بھرائے سر کے بال حرم ساتھ ساتھ تھے
پٹکے میں شاہ دیں کے سکینہؔ کے ہاتھ تھے

زینبؑ بلک رہی تھی پریشاں تھے سر کے بال
نعلین کا نہ ہوش نہ چادر کا تھا خیال
سینہ کبود چاک گریباں شکستہ حال
کہتی تھی مجھ پہ رحم کر اے فاطمہؑ کے لال
پوچھے گا کون ساتھ چھٹے گا جو آپ کا
لیکن ماں کا آسرا ہے مجھے اب نہ باپ کا

زینب کے اضطراب پہ شہ روئے زار زار
فرمایا اے بہن تری الفت کے میں نثار
یاد آگیا حسینؑ کو اِس وقت ماں کا پیار
لیکن میں کیا کروں نہیں کچھ میرا اختیار
واللہ اپنے قول کا ہر دم خیال ہے
بھینا حسينؑ بخر صادق کا لال ہے

بچپن میں جو زباں سے کہا ہے کریں گے ہم
کھائیں گے تیر ظلم لہو میں بھریں گے ہم
حلق اپنا زیر خنجر قاتل دھریں گے ہم
اُمت کے بخشوانے کو پیاسے مریں گے ہم
اب ہاتھ اُٹھاؤ فاطمہؑ کے نورعین سے
ہوگئی کبھی نہ وعدہ خلافی حسینؑ سے

یہ سن کے گر پڑی جو قدم پردہ نوحہ گر
لپٹا لیا گلے سے بہن کو بہ چشم تر
رو کر کہا کہ ہوتا ہے ٹکڑے مرا جگر
زینب خدا کے واسطے پیٹو نہ اپنا سر
خاصان حق کا خلق میں رتبہ بلند ہے
صابر رہو کہ صبر خدا کو پسند ہے

فرما کے یہ سکینہ کے منھ پر نگاہ کی
گودی میں لے لیا اسے اور دل سے آہ کی
بولی بلائیں لے کے دو رخسار شاہ کی
سمجھی میں آخری یہ نگاہیں ہیں چاہ کی
رونا یہ بے سبب نہیں منھ موڑ موڑ کے
مرنے چلے ہیں آپ مجھے گھر میں چھوڑ کے

معلوم ہو گیا کہ نہ اب آئیے گا آپ
چھاتی پہ سونے والی کو تر پائیے گا آپ
چھوڑا اگر مجھے تو نہ پھر پائیے گا آپ
میں اپنی جان دوں گی اگر جائیے گا آپ
فرقت میں مجھکو جی سے گزرنا قبول ہے
اچھا سدہارو گر مرا مرنا قبول ہے

منھ چوم کر یہ کہنے لگے شاہ خوش خصال
صدقے عقیق لب پہ ترے فاطمہ کا لال
معلوم ہے حسینؑ کو بی بی تمھارا حال
کیوں کر نہ روؤں میں کہ قلق ہے مجھے کمال
ان برگ گل سے ہونٹوں کے صدقے امام ہو
سولہ پہر ہوئے ہیں کہ تم تشنہ کام ہو

تدبیر اک نکالی ہے آنسو نہ اب بہاؤ
ہم پانی لینے جاتے ہیں تم ماں کے پاس جاؤ
سوکھی زباں دکھا کے نہ شبیرؑ کو رلاؤ
بی بی دعا کے واسطے ننھے سے ہاتھ اُٹھاؤ
حق سے کہو بتول کے جانی پہ رحم کر
یا رب ہماری تشنہ دہانی پہ رحم کر

ناچار شہ کی گودی سے اُتری وہ رشک حور
روتے ہوئے محل سے بر آمد ہوئے حضور
پھیلی زمیں پہ روشنی آفتاب نور
پڑہنے لگے در و در فیقان ذی شعور
چوما ادب سے پائے امام انام کو
خم ہو گئے تمام نمازی سلام کو

حق کے ولی صاحب سردار انس و جن
کوئی جواں کوئی متوسط کوئی مُسن
فاقوں میں با حواس لڑائی میں مطمئن
کہتے تھے روز قتل ہمیں عید کا ہے دن
مانگو دعا کہ آج یہ مرنا سعید ہو
قربان ہوں حسینؑ پہ رن میں تو عید ہو

وہ گورے گورے جسم قبائیں وہ تنگ تنگ
جس کی صفا کو دیکھ کے ہو آئینہ بھی دنگ
زیور کی طرح جسم پہ زیبا سلاح جنگ
حرارت کا تھا یہ جوش کہ چہرے تھے لالہ رنگ
کہتے تھے سب چڑہائے ہوئے آستین کو
آقا ابھی کہیں تو الٹ دیں زمین کو

تھے اک طرف عزیز شہ آسماں وقار
تھا جن کی چاہ میں دل یوسفؑ بھی بے قرار
جاں باز سر فروش بہادر وفا شعار
ایک ایک رونق چمنستانِ روزگار
ہر چند باغ دہر کو یکسا کیا ملا نہیں
اب تک تو اس روش کا کوئی گل کھلا نہیں

خُلق و مروت حسنی اُن پہ ختم تھی
حسن آن پہ ختم گل بدنی اُن پہ ختم تھی
زور اُن پہ ختم تیغ زنی ان پہ ختم تھی
ہر معرکے میں صف شکنی ان پہ ختم تھی
غازی تھے صف شکن تھے جری تھے دلیر تھے
جس میں علیؑ رہے اسی بیشہ کے شیر تھے

ان سب گلوں میں اک علیؑ اکبر سا گل بدن
تھا جس کی جامہ زیبی کا شہرہ چمن چمن
رخسار سے بہم تھے جو گیسوئے پر شکن
حیراں تھے سب کو مل گئے کیوں کو حلب ختن
سرخی تھی لب پہ گو کہ نہ پانی نصیب تھا
دیکھا جو غور سے تو یمن بھی قریب تھا

کہتے تھے مسکرا کے پدر سے یہ دم بہ دم
مرصہ ہے کیا سوار ہوں اب قبلۂ امم
آمادهٔ وغا ہے اُدھر لشکر ستم
دشمن اگر بہت ہیں تو ہم بھی نہیں ہیں کم
نا مرد برق شیخ سے جل جائیں تو سہی
دب دب کے مورچوں سے نکل جائیں تو سہی

کہتے تھے اشک بھر کے امام فلک جناب
صدقے ترے جلال کے اے میرے آفتاب
دو روز سے ملا نہیں میرے چمن کو آب
جی بھر کے دیکھ لوں علیؑ اکبر ترا شباب
طاقت نہیں کلیجے میں سردی کے داغ کی
پیارے میں ........... بہار اپنے باغ کی

قربان احتشام علمدار حق پژوہ
لرزاں تھے جس جری کے تہور سے دشت و کوہ
سردار صفدروں کا دلیروں کا سر گروہ
حمزه کا دبدبہ اسد اللہ کا شکوہ
دل کانپتے تھے دیکھ کے تیور دلیر کے
گویا سپاہ شام تھی نیچے میں شیر کے

اک سو چراغ محفل شیر تھا جلوہ گر
روشن تھے جن کے چہرۂ انور سے دشت و در
تیرہ برس کا تھا ابھی دو غیرت قمر
تن تن کے جھومتا تھا مگر خل شیر نر
جراءت نثار ہوتی تھی اس سر فروش پر
شملہ چھٹا تھا سبز عمامے کا دوش پر

تلوار تول تول کے دست حنائی میں
کہتے تھے خوں بہائیں گے ہم اس لڑائی میں
حاصل تھا ہاتھ کو ید بیضیا صفائی میں
اختر کی ضو دکھاتا تھا کنگنا کلائی میں
ساعد فروغ دیتے تھے تار نگاہ کو
دکھلاتی تھیں ہتھیلیاں آئینہ ماہ کو

تھے پہلوئے حسین میں زینب کے دونوں لال
گویا قرین بدر تھے دو جسم بے مثال
کاندھوں پہ نیمچے نظر آتے تھے دو ہلال
ظاہر تھا چونوں سے یداللہ کا جلال
نو دس اس کا سن تھا مگر کیا دلیر تھے
بچے بھی شیر حق کے گھرانے کے شیر تھے

دونوں یتیم حضرت مسلم تھے کیا عقیل
حاضر تھے با ادب عقب سرور جلیل
آپس میں کہتے تھے کہ پدر تو ہوئے قتیل
ہم کونیوں کو ماریں گے عمریں ہیں گو قلیل
گھر سے طلب کیا تھا اسی اعتقاد پر
لعنت خدا کی مذہب ابن زیاد پر

مہماں سے یہ سلوک مسافر سے یہ دغا
یہ ظلم اک غریب پہ بے کس پہ یہ جفا
لے جا کے نام پر سر انور کیا جدا
خندق میں تن کو پھینک دیا وامصیبتا
ایسی کبھی وکیل یہ آفت پڑی نہیں
سنتے ہیں ہم کہ لاش ابھی تک گڑی نہیں

اس فوج میں یقیں ہے کہ ہووے وہ روسیاہ
مارا ہمارے بھائیوں کو جس نے بے گناہ
منت پہ ان غریبوں کے مطلق نہ کی نگاہ
سر چھوٹے چھوٹے کاٹ لیے سنگ دل نے آہ
پائیں ابھی تو کشتۂ تیغ دو دم کریں
ہم نیمچوں سے ہاتھوں کو اس کے قلم کریں

باتیں ابھی یہ کرتے تھے با ہم وہ گل عذار
جو صدر زیں پہ مصدر رحمت ہوا سوار
چڑھ چڑھ کے مرکبوں پہ چلے سب رفیق و یار
آگے بڑھے علم لیے عباس نام دار
پھولا ہوا چمن تھا امام امم کے ساتھ
تھا ہاشمی جوانوں کا غنچہ علم کے ساتھ

اللہ رے فیض جلوۀ ابن شہ نجف
رن کی زمیں کو حق نے دیا خلعت شرف
کس شان کھڑے تھے نمازی جمائے صنف
بس یک بہ یک بجا دہل جنگ اس طرف
گیتی لرز گئی دل اوتاد ہل گئے
تیر ستم کمانوں کے چلوں سے مل گئے

لشکر سے تب بڑھا پسر سعد چند گام
چلے میں رکھ کے تیر یہ سب سے کیا کلام
شاہد رہیں تمام دلیر ان فوج شام
میں پہلے پھینکتا ہوں یہ ناوک سوئے امام
ہے شاق مجھ کو خلق میں جینا حسینؑ کا
کیا شاد ہوں ہدف ہو جو سینہ حسینؑ کا

لکھا ہے جب لگا کے وہ ناوک ہٹا شریر
یک بار فوج شہ پہ چلے دس ہزار تیر
بے جان ہوئے پچاس رفیقان بے نظیر
لاشوں پہ ان کے روئے امام فلک سریر
اقتاده خاک و خوں میں وہ اہل تمیز تھے
ہاں کچھ رفیق باقی تھے اور کچھ عزیز تھے

جس وقت خاتمہ رفقاء کا ہوا بہ خیر
تھے پھر تو سب عزیز نہ تھا اس میں کوئی غیر
روتے تھے حال فخر سلیماں پہ وخشؔ وطیرؔ
کرنے لگے عزیز بھی ملک عدم کی سیر
ماتم ہوا حرم میں امام جلیل کے
تیغوں سے ٹکڑے ہو گئے پوتے عقیلؔ کے

راہی سوئے عدم ہوئے جس دم وہ بے پدر
نکلے وغا کو زینبؑ ذی جاہ کے پسر
مانند شیر حق کئے حملے اِدھر اُدھر
کٹ کٹ کے نیمچوں سے گرے سرکشوں کے سر
الٹیں صفیں جدھر وہ دم جنگ پھر پڑے
آخر زمیں پہ برچھیاں کھا کھا کے گر پڑے

ناگاہ گھر میں آن کے فضہ نے دی خبر
لو کام آئے زینبؑ ناشاد کے پسر
رن میں گئے ہیں اکبرؑ و عباس نام ور
روتے ہیں بھانجوں کے لئے شاہ بحر و بر
رن سے بہن کے بیٹوں کو شبیرؑ لائیں گے
صف ماتمی بچھاؤ کہ لاشے اب آئیں گے

دوڑے حسین جانب مقتل بہ اشک و آه
آنکھوں کے سامنے ہوئے بے دم وہ اشک ماہ
مردوں کو بھانجوں کے اُٹھا لائے گھر میں شاہ
سر پیٹنے اہل بیت رسول فلاک پناہ
زینب مگرنہ روئی ادب سے امام کے
چپ رہ گئی کلیجے کو ہاتھوں سے تھام کے

باہر امام لے گئے لاشے اُٹھا کے جب
غیرت کا جوش آگیا قاسم کی ماں کو تب
مل مل کے ہاتھ کہتی تھی دل سے کہ ہے غضب
ہم شکل مصطفے کہیں مرنے نہ جائے اب
اولاد اپنی آج کے دن گر بچاؤں گی
میں فاطمہ کو حشر میں کیا منھ دکھاؤں گی

دل میں یہ سوچتی ہوئی اٹھی وہ خوش خصال
قاسمؑ کو اپنے پاس بلایا بہ صد ملال
رو کر کہا کہ اے حسن مجتبی کے لال
کچھ اس ضعیف ماں کی بھی عزت کا ہے خیال
جاری ہیں اشک خوں مرے چشم پر آب سے
زینبؑ کے آگے جا نہیں سکتی حجاب سے

گھر لٹ رہا ہے فاطمہ زہرا کا ہائے ہائے
دشمن وہ دوست ہے جو نہ اس دکھ میں کام آئے
غیروں نے یاں حسین کے قدموں پہ سر کٹائے
کیا قہر ہے کہ بھائی کا جایا نہ مرنے جائے
گھیرا ہے بے وطن کو عدو کی سپاہ نے
منھ دیکھتے ہو کیا تمہیں پالا ہے شاہ نے

سب مر چکے امام دو عالم کے اقربا
باقی ہے کون اکبرؑ و عباسؑ کے سوا
حضرت کے تن کی جان ہیں وہ دونوں سہ لقا
سر ان کے کٹ گئے تو قیامت ہوئی بپا
تم بھی خجل رہو گے سدا جد کے سامنے
شرمائیں گے حسنؑ بھی محمد کے سامنے

جو مرد ہیں وہ دیتے ہیں مردانگی کی داد
کچھ اپنے باپ کی بھی وصیت ہے تم کو یاد
جلدی دلہن سے مل کے سدہارو پئے جہاد
قربان ہو چچا پہ یہی ماں کی ہے مراد
بیاہا تھیں بر آئی ہر اک آرزو مری
اب وہ کرو کہ جس میں رہے آبرو مری

مادر کے منھ کو دیکھ کے بولا وہ گل عذار
ایسے ہیں ہم کہ بیٹھ رہیں وقت کار زار
جانیں ہزار ہوں تو چچا پر کریں نثار
رخصت ہی وہ نہ دیں تو ہے کیا اپنا اختیار
رن میں چلے تھے مرے کو پہلے ہی سب سے ہم
روکا چچا نے کہہ نہ سکے کچھے ادب سے ہم

اب بھی اگر نہ دیں گے رضا سرور امم
رکھ لیں گے تیغ کھینچ کے اپنے گلے پہ ہم
اماں مزار کشتہ سم کی ہمیں قسم
رن پر قدم ہے اب کوئی دم میں سوئے عدم
کیا دخل ہم سے آگے جو وہ شہ سوار ہوں
عباسؑ ہوں کہ اکبرؑ عالی وقار ہوں

یہ کہہ کے آئے سر کو جھکائے دلہن کے پاس
آنکھوں میں اشک درد کلیجے میں دل اُداس
فرمایا ہم کو ہائے یہ شادی نہ آئی راس
سب مر گئے عزیز شہنشاہ حق شناس
بستی تمام لٹ گئی ویرانہ ہو گیا
شادی کا گھر جو تھا وہ عزا خانہ ہو گیا

کس سے کہیں جو حال دل درد ناک ہے
تلوار چل رہی ہے جگر چاک چاک ہے
اس زندگی پہ حیف ہے دنیا پہ خاک ہے
اب کوئی دم میں دلبر زہرا ہلاک ہے
آئی تباہی آل نبی کے جہاز پر
نرغہ ہے شامیوں کا امام حجاز پر

تم بھی کچھ اپنے باپ کی اس دم کرو مدد
آفت میں آج ہے پسر ضیغم صمد
دشمن کو بھی خدا نہ دکھائے یہ روز بد
صدقے کرو ہمیں کہ بلا ان کی ہوئے رو
راضی رضائے حق پہ بہ صد آرزو رہو
حیدر سے ہم بتولؑ سے تم سرخرو رہو

واللہ قتل ہوں گے و عباس نام ور
صدمے سے ٹوٹ جائے گی شبیرؑ کی کمر
اکبرؑ خدا نخواستہ مارے گئے اگر
مرجائیں گے تڑپ کے شہنشاہ بحر و بر
وہ مستعد ہیں حلق کٹانے کے واسطے
ہم کیا پلے ہیں لاش اُٹھانے کے واسطے

سونچھو تمہیں گلا نہ کٹائیں تو کیا کریں
فریاد فاطمہؑ کی صدائیں سنا کریں
رخصت کرو تو فوج ستم سے دعا کریں
کھو لو جو لعل لب تو گہر ہم فدا کریں
صاحب ہمیں سپرد عروس اجل کرو
مشکل کشا کی پوتی ہو مشکل کو حل کرو

گھونگٹ ہٹا کے ہم کو دکھاؤ تو رح کا نور
پاس اب نہ آسکیں گے کہ ہوتے ہیں تم سے دور
آنکھوں پہ ہیں ہتھیلیاں رقت کا ہے وفور
نرگس کے پھول ہاتھ سے ملنا یہ کیا ضرور
جینے کی اس چمن میں خوشی دل سے فوت ہے
بلبل جو گل کی شکل نہ دیکھے تو موت ہے

صاحب بھلا عدم کے مسافر سے کیا حجاب
ہم یوں ہیں جس طرح کہ سرآب ہو حباب
ایسی رواروی میں ٹھرنے کی کب ہے تاب
کہتی ہے موت گور کی جانب چلو شتاب
رستہ ہے پُر خطر ہمیں وقفہ ذرا نہ ہو
منزل بہت کڑی ہے یہ جلدی روانہ ہو

اک دم کی بھی ہمیں تو جدائی ہے تم سے شاق
کیا کیجئے نصیب میں مقاصد مۂ فراق
لائی اجل پکڑ کے گریباں سوئے عراق
بولو زباں سے کچھ کہ نہ رہ جائے اشتیاق
چپکی یوں ہی رہو گی تن پاش پاش پر
کیا بین بھی کروگی نہ دولھا کی لاش پر

جب یہ سنے کلام تو جی سنسنا گیا
دل پر چھری چلی کہ جگر تھرتھرا گیا
منھ پر دلہن کے صاف رنڈاپا سا چھا گیا
جوش بُکا میں کچھ نہ زباں سے کہا گیا
دولھا کو اتنی بات سنا کر اک آہ کی
صورت بتاتے جاؤ ہمارے نباہ کی

سمجھی کہ جیتے اب نہیں پھرنے کے رن سے تم
پیاسا گلا کٹا کے ملوگے حسنؑ سے تم
سوؤ کے منھ چھپا کے لحد میں کفن سے تم
اچھا سلوک کرتے ہو صاحب دلہن سے تم
اک رات کی نبیؔ پہ جفا یوں ہی چاہیئے
اے شمع بزم مہر و وفا یوں ہی چاہیئے

فرمایا کیا کریں جو نہ روئیں بہ درد و یاس
نے باپ کی نہ بھائی کی اور نے چچا کی آس
مہمان ہیں جہاں میں کوئی دم کے حق شناس
سونپا تھا آپ کو سور ہے آپ بھی نہ پاس
وارث ہے کون پھر جو گلے کے کٹ گئے
تم کیا کرو نصیب ہمارے اُلٹ گئے

میں کون ہوں بھلا جو کہوں گی کہ تم نہ جاؤ
راضی ہیں ماں تمہاری تو جاؤ گلا کٹاؤ
گھر تو اُجاڑ ہو چکا جنگل کو اب بساؤ
بنھ جائے گا ہمارے رنڈاپے کا غم نہ کھاؤ
مسکن کرینگے رن میں تن پاش پاش پر
ہم بھی فقیر ہوئیں گے صاحب کی لاش پر

باتیں یہ سن کے روتے تھے قاسمؑ بہ حال زار
ہل من مبارزِ کی صدا آئی ایک بار
ماں نے کیا اشارہ کہ اے میرے گل عذار
موقع نہیں ہے دیر کا اٹھو یہ ماں نثار
کیا جانے ہوگا قبر میں کیا حال باپ کا
جی لگ گیا عروس کی باتوں میں آپ کا

فرما کے الوداع اُٹھا دلبر حسنؑ
برہم ہوئی وہ بزم وہ صحبت وہ انجمن
غل پڑ گیا کہ لٹتی ہے اک رات کی دُلہن
اس وقت سب سے دولھا کی ماں کا تھا یہ سخن
جاتی ہے اب برات مرے نونہال کی
رخصت ہے بیبیو زنِ بیوہ کے لال کی

جاتا ہے سر کٹا نے کو رن میں یہ رشک ماہ
لو تو میں نے دودھ بخش دیا سب ہیں گواہ
دنیا میں یادگار رہا حشر تک یہ بیاہ
دو رانڈیں ایک جا ہوں یہ تھی مرضی الہ
سمجھے نہ اب کوئی کہ دلہن کی عزیز ہوں
کل تک کی ساس آج سے اسکی کنیز ہوں

جب خیمۂ حسینؑ سے نکلا حسن کا لال
دیکھا کہ درپہ روتے ہیں سرور بہ صد ملال
بس گر پڑا قدم پہ یہ کہہ کر وہ خوشخصال
دیجے رضاۓ حرب مجھے بہر ذوالجلال
چلائی ماں کہ سبط پیمبر نہ روکیو
شبیر نے دی صدا کہ برادر نہ روکیو

لپٹا کے اس کو چھاتی سے بولے شہ امم
پیارے تمہارا داغ بھی دلپر سہیں گے ہم
یہ پیش دپس سے منزلِ ہستی میں کوئی دم
تم آگے چند گام تو ہم پیچھے دو قدم
کچھ غم نہیں جو راہ ہے خنجر کی دھار پر
ہردم خدا کا فضل ہے اس خاکسار پر

یہ کہہ کے دل قلق ہے بھر آیا جو ایک بار
روئے مثال ابر شہ آسماں وقار
تر آنسوؤں سے ہوگئی ریش خضاب دار
تسلیم کر کے قاسمؑ گل رو ہوا سوار
دولھا کے نور رخ کی ضیا چرخ تک گئی
جولاں کیا فرس کو تو بجلی چمک گئی

پہونچا جو رزم گاہ میں وہ غیرت قمر
نیزہ پکڑ کے گھوڑے کو پھیرا ادھر اُدھر
بولے عدویہ کوئی فرشتہ ہے یا بشر
خورشید خادری کی بھی خیرہ ہے یاں نظر
الله ری چمک رخ پر آب و تاب کی
سہرہ بنا ہوا ہے کرن آفتاب کی

کیوں وصف لعل لب میں حلادت نہ پائے لب
ہے مدح خواں کو قند مکرر ثنائے لب
شیریں لبوں کے ہیں لب شیریں خدائے لب
دیکھے یہ لب تو یوسفؑ مصری چھپائے لب
ترک ادب ہے اس کی ثنا اس طریق سے
دھونا زباں کو چاہیئے آب عقیق سے

دنداں محیط نور کے ہیں گوہر خوش آب
تراق اس قدر ہیں کہ ہے برق کو حجاب
ان سے مقابلہ کی نہیں اختروں کو تاب
بتیس موتیوں کی یہ ثمرن ہے انتخاب
حیراں ہے چشم حور ظہور ان کا دیکھ کر
دانا درود پڑہتے ہیں نور ان کا دیکھ کر

ماگاہ رجز پڑہنے لگے قاسمؑ جری
عالم میں کون ہے جو کرے ہم سے ہمسری
ہم حیدری میں ہم میں ہے زور غضنفری
ہم سے ہے اوج پایٔہ اورنگ صفدری
شہرہ ہے حرب و ضرب شہ خاص و عام کا
سکہ ہے شش جہت میں ہمارے ہی نام کا

جد ہے مراد میر عرب شحنہ نجف
ضرغام دیں معین رسولانِ ما سلف
دادی جناب فاطمہ زہرا سی ذی شرف
عموحسینؑ صاحب لولاک کا خلف
میں پارہ دلِ حسن خوش خصال ہوں
ہیرے سے جو شہید ہوا اسکا لال ہوں

اس کا پسر ہوں اے سپہ مصرؔ و رومؔ و شامؔ
گلزار فاطمہؑ کا کاہے جو سر و سبزہ فام
واللہ اس کا لخت جگر ہوں میں تشنہ کام
تابوت جس کا تیروں سے چھلنی ہوا تمام
جاں اس کی ہوں میں جس کو نہ جاگیر جد ملی
پہلو میں مصطفے کسے نہ جس کو لحد ملی

ناگاہ فوج شام سے تیر ستم چلے
تیر و سناں و نیزۂ خنجر بہم چلے
قاسمؑ بھی یاں سے کھینچ کے تیغ دو دم چلے
اعدا پہ چھیڑ کر فرس خوش قدم چلے
پیدل تو اس قطار کے تھے کسی قطار میں
دو دو سوار کٹ گئے ایک ایک وار میں

ڈھالیں اٹھیں کہ دن شب دیجور ہو گیا
لا مع جو برق تیغ ہوئی نور ہو گیا
حیراں ہر ایک ظالم مقہور ہو گیا
چہروں کا رنگ خوف سے کافور ہو گیا
آئی ہنسی اجل کو بھی اس طرح مر گئے
گھوڑوں پہ تن چڑہے رہے اور سر اتر گئے

تھا ابن سعد شوم کو اس دم بہت ہراس
غرق سلاح ارزق شامی کھڑا تھا پاس
اس سے کہا کہ فوج نہایت ہے بے حواس
تو جا کے لڑ تو قتل ہو شاید یہ حق شناس
رکتا ہے برچھیوں سے نہ دام کمند سے
جلدی سناں پہ اسکو اٹھا لے سمند سے

کہنے لگا بگڑ کے وہ با صد غرور ولاف
تو آپ بے حواس ہے تقصیر ہو معاف
یہ امر اے امیر شجاعت کے ہے خلاف
یاں تب لڑوں اگر علیؑ آئیں پئے مصاف
فرق آئے گا نہ میری کبھی آن بان میں
لڑکے سے لڑکے نام مٹا دوں جہان میں

ڈرتے ہیں سب جری سری جنگ جدال سے
رستم کا زور آگے مرے کم ہے زال سے
رکتی نہیں یہ تیغ تہمتن کی ڈھال سے
ناداں ہوں کیا لڑوں میں جو اس خرد سال سے
بیٹوں کو میرے بھیج کے چاروں دلیر ہیں
جنگ آزما ہیں سور ہیں صفدر ہیں شیر ہیں

لکھا ہے چار تھے پسر ارزق پلید
دشمن تو آل پاک کے شیطان کے مرید
بولا یہ ان کو دیکھ کے وہ پیر و یزید
ہاں جا کے اس یتیم کو جلدی کرو شہید
رلواؤ قبر میں حسنؑ دل ملول کو
بیوہ بنا دو دختر سبط رسول کو

یہ چاند مجتبی کا ہے خوں میں اسے ڈباؤ
تلواریں مارو ذبح کرو برپچھیاں لگاؤ
انعام دوں یہ جنگ اگر فتح کر کے آؤ
سہرے سمیت کاٹ کے دولھا کے سر کو لاؤ
خلعت ملیں گے جاؤ گے جس دم سلام کو
سر اس کا نذر دیجو تمہیں میر شام کو

نکلا یہ بات سنتے ہی ان میں سے ایک یل
پیچھے چلی شریر کے ہنستی ہوئی اجل
نعرہ کیا یہ غیظ سے موذی نے کھا کے بل
ہاں اے حسنؑ کے لال خبردار ہو سنبھل
کام آئے کچھ تو نام شہ ذوالفقار لے
پشتی پہ ہو کوئی تو مدد کو پکار لے

قاسمؑ یہ نعرہ زن ہوئے چمکا کے راہوار
امداد وقت جنگ ہے شیروں کو ناگوار
کافی ہے بس تمہیں سپر حفظ کردگار
او خیره سر اجل تری گردن پہ ہے سوار
دشمن کو اپنی ضرب طمانچہ قضا کا ہے
آ کوئی وار کر جوارا وہ وغا کا ہے

یہ سنتے ہی کماں کو اٹھا کر بڑھا شریر
چلے میں تین پھال کا جوڑا شقی نے تیر
تھا بس کہ تیز دست حسنؑ کا مہ منیر
بجلی سی آئی کوند کے شمشیر بے نظیر
یوں قطع انگلیاں ہوئیں اس تیرہ بخت کی
جیسے کوئی قلم کرے شاخیں درخت کی

اک ہاتھ میں گرے جو کٹے دست نابکار
بولے کمر میں رکھ کے یہ تمشیر آبدار
اب دیکھ میرے تیر کا توڑا و خطا شعار
پکڑا کماں کے قبضے کو یہ کہہ کے استوار
چلہ جو کھینچنے لگے سرکش کو تاک کے
رستم کی فوج چھپ گئی تو دوں میں خاک کے

چٹکی سے چھوٹ کر جو چلا تیر بے اماں
قربان تیرے ہاتھ کے چلائی یہ کماں
بچتی ہے تب خدنگ اخل سے کسی کی جاں
نکلا وہ تیر توڑ کے سینہ کے استخواں
اک دم میں دی شکست خطا کو ثواب نے
غل تھا نفس کی تیلیاں توریں عقاب نے

مرکب سے گر کے مر گیا جب وہ عدویٔ دیں
نکلا اُدھر سے تب پسر ثانی لعین
نیزے کو تولتا ہوا مغرور و حشمگیں
ابرو پہ بل نگاہ میں قہر اور جبیں پہ چیں
ہمراہ اس کے تیغ نجف نٹو سوار تھے
اور اس طرف مدد کو شہ ذوالفقار تھے

نیزے کا وار کرنے لگا جب وہ خود پسند
بجلی سا کوند نے لگا دولھا کا بھی سمند
نیزہ اُڑا کے نیزے سے کی یہ صدا بلند
کیوں تو نے دیکھے نیزۂ مشکل کشا کے بند
یہ سن کے اس نے ڈھال کو چہرے پہ کو لیا
پتلی کو بے حیا کی سناں میں پرو لیا

بے کار ہو کے کور ہوا جب وہ خیرہ سر
پٹکے میں ہاتھ ڈال کے پٹکا زمین پر
آواز دی زمیں نے کہ فی النار والسقر
جا تو بھی ہے برادر عینی ترا جدهر
خر موت کچھ شقی کو نہ اس دم نظر پڑا
آنکھیں کھلیں تو قعر جہنم نظر کیا پڑا

جھپٹا برادر سوم اس کا بہ کر و فر
تانے ہوئے وہ گرز گراں سر کہ الحزر
یاں بر حفظ دست یداللہ تھے سپر
تیغ دو دم کو شیر نے تولا بچا کے سر
یوں دو کیا عمود سرنابکار کو
جس طرح تیغ تیز اڑا دے خیار کو

مرتے ہی اس کے فوج سے چوتھا پسر بڑھا
قاسم پکارے اویل خودسر کدھر بڑھا
سنتے ہی یہ وہ تیغ دو دم کھینچ کر بڑھا
جھنجلا کے مجتبیٰ کا بھی لخت جگر بڑھا
لڑتا دہ کیا کہ تیر اجل کا نشانہ تھا
اک ہاتھ میں نہ سر تھا نہ بازو نہ شا نہ تھا

بے جاں ہوئے نبرد میں بیٹے جو اس کے چار
ارزق کا دل ہوا صفت لالہ داغدار
جوش غضب سے سرخ ہوئی چشم نابکار
مثل تنور منھ سے نکلنے لگا بخار
جیب قبا کو مثل کفن پھاڑتا ہوا
نکلا پرے سے دیوسا چنگھاڑتا ہوا

شانے پہ تھی شقی کے وہ دو ٹانک کی کماں
ارجن بھی جس سے سہم کے گوشے میں ہو نہاں
چار آئینہ وہ پہنے تھا بر میں کہ الا ماں
دب جائیں جس کے بوجھ سے رستم کے استخواں
کہتی تھی یہ زرہ بدن بد خصال میں
پکڑا ہے پیل مست کو لوہے کے جال میں

آمد شقی کی دیکھ کے گھبرا گئے امام
عباسؑ نام ور سے یہ رو کر کیا کلام
لو بھائی جنگ ہو چکی قصہ ہوا تمام
آیا سوئے یتیم حسنؑ موت کا پیام
ہم شکل مجتبیٰ کو بلا لو پکار کے
مانگو دعا سروں سے عمامے اُتار کے

یہ کہہ کے قبلہ رو ہوئے سلطان کائنات
در گاه کبریا میں دُعا کی اُٹھا کے ہات
اے خالق زمین و زماں رب کائنات
ارزق کے ہاتھ سے مرے قاسمؑ کو دے نجات
تو حافظ جہاں ہے کریم و رحیم ہے
یا رب بچا اسے کہ یہ لڑکا یتیم ہے

فضہ پکاری خیمے میں آکر بہ چشم تر
لوگو تمہیں یتیم حسنؑ کی بھی ہے خبر
آیا ہے لڑنے ارزقؔ ملعون دخیره سر
کھولو سروں کو اے حرم شاہ بحر و بر
عباسؑ روتے ہیں علی اکبرؑ اداس ہیں
ایسا ہے کچھ کہ سبط نبیؐ بے حواس ہیں

نکلا یہ سب کے منھ سے کہ ہے ہے حسن کا لال
زینب نے اٹھ کے کھول دیے اپنے سر کے بال
سینے سے مل گیا دل بانوئے خوش خصال
چلائی ماں گزر گیا کیا میرا نونہاں
عابدؑ کا تپ میں گرم بدن سرد ہو گیا
قاسمؑ کے چھوٹے بھائی کا منھ زرد ہو گیا

چلائی رو کے زوجہ عباس نوجوان
یارب ہے تو یتیم حسنؑ کا نگاہباں
سن کر یہ غل دلہن کے بھی آنسو ہوئے رواں
لے کر بلائیں ساس پکاری کہ میری جاں
خالق کرے گا رحم نہ آہ و بکا کرو
دولھا پہ آبنی ہے میں صدقے دعا کرو

اس اضطراب میں جو سنا ساس کا سخن
زانو سے سر اٹھا کے ہوئی قبلہ رو دلہن
آہستہ کی یہ عرض کہ اے رب ذوالمن
دشمن پہ فتح یاب ہو لخت دل حسنؑ
لڑنے گئے ہیں تشنہ دہن تیری راہ میں
رکھ میرے ابن عم کو تو اپنی پناہ میں

یارب دلہن بنے مجھے گذری ہے ایک شب
دولھا جو مرگیا تو مجھے کیا کہیں گے سب
اب تک تو شرم سے نہ ہلائے تھے میں نے لب
پر کیا کروں کہ اب ہے مری روح پر تعب
شبیرؑ کے آفتاب کا وقت غروب ہے
دولھا سے پہلے مجکو اٹھائے تو خوب ہے


سہرے کے پھول بھی ابھی سوکھے نہیں ہیں آہ
جو آگیا پیام رنڈاپے کا یا الہ
یہ عقد تھا کہ موت بھی ماتم تھا یا کہ بیاہ
بعد ان کے ہوگا خلق میں کیوں کر میرا بناہ
اٹھوں جہاں سے دلبر شبیرؑ کے سامنے
عورت کی موت خوب ہے شوہر کے سامنے

فوجیں ادھر دعا کی چلیں سوئے آسماں
بل کھا کے اس طرف یہ پکارا وہ بد زبان
رستم بھی ہو تو کھنچ نہیں سکتی مری کماں
جوشن کو توڑتا ہے مراثیہ بے اماں
ہے اس کی فتح ساتھ ہوں میں جس رئیس کے
سرمہ کیا ہے دیو کو چٹکی میں پیس کے

قاسمؑ نے دی صدا کہ میں اب کر زباں کو بند
اللہ کو غرور و تکبر ہے نا پسند
حق نے فروتنی سے کیا ہم کو سر بلند
نیزے کا بند باندھ کوئی چھیڑ کر سمند
دیکھیں بلند کون ہے اور پست کون ہے
کھل جائے گا ابھی کہ زبردست کون ہے

کیا زور تیرا اور تری ضرب او ذلیل
تعریف اپنی خود یہ سفاہت کی ہے دلیل
جوہر خود اس کے کھلتے ہیں جو تیغ ہے اصیل
کاٹے ہماری تیغ نے بازوئے جبرئیلؔ
جراءت میں ہم کسی کو بھلا کیا سمجھتے ہیں
مضبوط جو ہیں وہ تجھے بودا سمجھتے ہیں

یہ گرز میل راہ سقر ہے ترے لئے
دست اجل ترا یہ تبر ہے ترے لئے
برچھی کا پھل قضا کا ثمرے ترے لئے
کالی بلا تری یہ سپر ہے ترے لئے
ضرت نہ چل سکے گی جو ماریں گے ہم تجھے
بے آبرو کرے گی یہ تیغ دو دم تجھے

کیا ہوسکے گا تجھ سے بھلا وقت دار و گیر
دستانے دونوں ہاتھوں کو پکڑے ہیں او شریر
حلقہ نہیں کماں کا نہ کرلے تجھے اسیر
دشمن ہیں سب ترے جنہیں سمجھا ہوا ہے تیر
او تیرہ رو بھلا یہ سپر کیوں لگائے ہے
آہوش میں کہ تجکو سیاسی دبائے ہے

گو اسلحہ ہے زیور مردان سر گذار
سب حربے چل سکیں گے بھلا وقت گیر و دار
ہے دم میں فیصلہ جو کھلچے تیغ آب دار
لادے ہوئے ہے تن پہ عبث ایک خر کا بار
چھپتے نہیں ہزار میں یتور دلیر کے
یہ تو نہیں ہے کلب ہے برقع میں شیر کے

بیٹوں کے غم نے کر دیے مختل ترے تواس
گھبرانہ بھیجتے ہیں تجھے بھی انہیں کے پاس
فاقہ ہے ہم پہ اور ہے سولہ پہر کی پیاس
آنکھیں ملا کے دیکھ بھلا ہے کہیں ہراس
کم ہیں جو نورعین تو آنکھیں چراے ہے
ثابت ہوا جھلم سے کہ منھ کو چھپائے ہے

آگے ہمارے دعویٰ جراءت خدا کی شان
گدی سے کھینچ لوں ابھی بڑھ کر تری زبان
مغرور اس پہ ہے کہ میں لڑکا ہوں نوجوان
لے میان ہے کہ اسکا بھی ہو جائے امتحان
ہیں خیر شیر خوار جناب امیرؑ کے
جھوٹے سے پھینک دیتے ہیں اژدر کو چیر کے

بارہ برس کے سن میں لڑے شاہ ذوالفقار
مرحب سا پہلواں نہ بچا وقت کارزار
ہے دیکھنے کا یہ تن و توش اور زبوں شعار
گینڈے کی ڈھال کاٹتی ہے تیغ آبدار
لڑکوں سے فوجیں بھاگی ہیں منھ پھیر پھیر کے
ہاتھی کو مار ڈالا ہے بچوں نے شیر کے

قابل کیا جو مصحف ناطق کے لال نے
تر کر دیا اسے عرق انفعال نے
برچھا اُٹھایا ہاتھ میں اس بد خصال نے
چھیڑا فرس کو قاسمؑ یوسف جمال نے
نکلنے لگے صفوں سے جواں سب لڑے ہوئے
عباسؑ نامدار قریب آ کھڑے ہوئے

قاسمؑ نے عرض کی کہ بہت دھوپ ہے حضور
رہیے چچا کے پاس یہ تکلیف کیا ضرور
فرمایا صدقے میں تری ہمت کے اے غیور
دشمن کو پاس آنے نہ دو ہم کھڑے ہیں دور
ہشیار جان غم کہ دم کارزار ہے
جاتا ہے اب کہاں یہ تمہارا شکار ہے

کیوں تیغ تول تول کے بڑہتے ہو بار بار
بیٹا سپر تو ہاتھ میں لے لو چچا نثار
صدقے ترے حواس کے اے میرے شہسوار
ہاں دونوں پاؤں رکھیو رکابوں میں استوار
آنے دو اس کو تیغ ابھی دم بھر تھمی رہے
گھوڑا نہ بد مزاج ہو ٹپری جمی رہے

فارس ہے تم سا کون تہ چرخ چمبری
دکھلا رہے ہو صاحب دلدل کی بگدھری
صدقے میں اے نہنگ محیط دلاوری
دکھلا دو ضربِ تیغ جہانگیر حیدری
ابرو پہ بل ہو آنکھوں سے آنکھیں لڑی رہیں
بھاری راہ وہ پہنے ہیں جوٹیں کڑی رہیں

بیٹا تمہیں خدا نے دیا ہے علیؑ کا زور
گو پیل ہے یہ ہم تو سمجھتے ہیں اس کو مور
بہرام کی طرح سے چلا اب میان گور
دیکھو گے دیکھنے کا فقط ہے یہ زور شور
چتلے ہیں جتنے سانپ وہ ڈستے نہیں کبھی
گرجے ہیں جو بہت وہ برستے نہیں کبھی

سنکر صدائے شیر پکارا وہ بزدلا
کیا ان کے ساتھ آپ بھی ہیں عازم وغا
تیوری چڑہا کے حضرت عباسؑ نے کہا
بس ہے تجھے یہ طفل مری احتیاج کیا
کچھ تجھ سے کم نبیرۂ خیبر شکن نہیں
دو ایک سے لڑیں یہ ہمارا چلن نہیں

نیزہ جما کے جانب قاسمؑ بڑھا وہ یل
دولھا نے مسکرا کے صدا دی سنبھل سنبھل
گھوڑا نہ گر پڑے ترے لنگر سے منھ کے بھل
تو ہے فرس پہ اور تری گردن پہ ہے اجل
ضیغم ہیں بیشۂ اسد ذوالجلال کے
کیجوسناں کے دار ذرا دیکھ بھال کے

یہ کہہ کے اپنے چھوٹے سے نیزے کو دی تکاں
چمکی انی تو برق پکاری کہ الامان
اک بند باندھ کر جو فرس سے کہا کہ ہاں
ڈانڈ آئی ڈانڈ پر تو سناں سے لڑی سناں
بل کیا کرے کہ زور ہی موذی کا گھٹ گیا
غل تھا کہ اژدہے سے وہ افعی لپٹ گیا

قاسمؑ نے زور سے جوانی پر رکھی انی
بھاگا شقی کے جسم سے زور تہمتنی
بگڑا جو ڈھنگ جان پہ ظالم کے آبنی
تھی اس سناں کی نوک کو ہیرے کی تھی کنی
اڑ کر گری زمیں پہ سناں اس تکان سے
گرتا ہے جیسے تیر شہاب آسمان سے

جھلا کے چوب نیزہ کو لایا وہ فرق پر
قاسمؑ نے ڈانڈ ڈانڈ پہ ماری بچا کے سر
دو انگلیوں میں نیزۂ دشمن کو تھام کر
جھٹکا دیا کہ جھک گئی گھوڑے کی بھی کمر
نیزہ بھی دب کے ٹوٹ گیا نابکار کا
دو انگلیوں سے کام لیا ذوالفقار کا

نکلا وہ بے شعور یہ جھٹکا اُٹھا کے جب
چلے میں بے کمان کیانی بہ صد غضب
چلنے میں تیر جوڑ چکا جب وہ بے ادب
تیوری چڑھائی قاسمؑ نوشاہ نے بھی تب
تیر نگاہ سے وہ خطا کار ڈر گیا
کانپے یہ دونوں ہاتھ کہ چلہ اُتر گیا

بولے یہ مسکرا کے جگر گوشہ حسن
رخ پھیر یو نہ او ستم ایجاد پیل تن
چلائے بڑھ کے حضرت عباسؑ صنف شکن
کیا تجکو خوب یاد ہیں تیر افگنی کے فن
دیکھا ہمارے شیر کی چتون کی شان کو
دعویٰ ہے کچھ ابھی تو چر ہالے کمان کو

کند و گداز تیر نظر پر بھی کی نظر
ظالم عقاب تیر کے بھی اڑ گئے ہیں پر
شیروں کے کاٹ ڈالے نہیں روئیں تنوں کے سر
ہاں اب بتا صواب کدھر ہے خطا کدھر
ترکش کو پھینک دے جو حمیت کا جوش ہو
چٹکی سے کو کو تھام کے حلقہ بگوش ہو

دو سمت سے چلے جو ملامت کے اس پہ تیر
چلایا تیغ تیز علم کر کے وہ شریر
ماں اے حسنؑ کے لال بدخشاں بده بگیر
نکلی چمک کے یاں سے بھی تیغ قضا نظیر
چمکا کے تیغ تیز جو قاسمؑ سنبھل گئے
سمجھا جو کچھ فرس کے بھی تیور بدل گئے

مانند شیر غیط میں آیا وہ پیل تن
آنکھیں اُبل پڑیں صفت آ ہوئے ختن
مارے زمیں پہ ٹاپ کہ لرزا تمام بن
چلائے سب کہ گھوڑے پہ بھی تو چڑھا ہے رن
میخیں زمین کی اس کی تگا پو سے ہل گئیں
دونوں کنوتیاں بھی کھڑی ہوکے مل گئیں

فرفر نفس کی آتی تھی تھنوں سے جب صدا
کہتے تھے لوگ سب کہ ہے رف رف یہ بادپا
دشمن کو گھورتا ہے دہانا چبا چبا
غل تھا کہ بس فرس ہو تو ایسا ہو با وفا
دشمن کو کیا نبرد میں بچنے کی آس ہو
لڑلے کٹاریاں یہ فرس جس کے پاس ہو

چھل بل دکھائی فوج کو دوڑا تھما اڑا
صورت بنائی جست کی سمٹا جما اڑا
دیکھی زمیں کبھی کبھی سوئے سما اڑا
مثل سمند باد شہ انّما اڑا
جن تھا، پڑی تھا، سحر تھا آہو، شکار تھا
گویا ہوا کے گھوڑے پہ تھوڑا سوار تھا

دونوں طرف سے چلنے لگے وار یک بہ یک
دو بجلیاں دکھانے لگیں ایک جا چمک
تکنے لگے فلک کے دریچوں سے سب تلک
اک زلزلہ تھا اوج ثریا سے تا سمک
چہرہ پہ آفتاب کے مقتل کی گرد تھی
یہ خوف تھا کہ دھوپ کی رنگت بھی زرد تھی

ہر بار جانبین سے ہوتے تھے وار رو
تھا حرب و ضرب میں وہ شقی بھی بلائے بد
جب بڑھ کے وار کرتا تھا وہ بانیٔ حسد
کہتا تھا بازوئے شہ دیں یا علیؑ مدد
یوں روکتے تھے ڈھال پر تیغ حبول کو
جس طرح روک لے کوئی شہ زور پھول کو

لایا جو حرف سخت زباں پر وہ بد خصال
جھپٹا مثال شیر درندہ حسنؑ کا لال
گھوڑے سے بس ملا دیا گھوڑا بہ صد جلال
اتنے بڑھے کہ لڑگئی اس کی پسر سے ڈھال
اوجھڑ لگی کہ ہوش اڑے خود پسند کے
گھوڑے نے پاؤں رکھ دیے سریر سمند کے

عباسؑ نام وار نے پہلو سے دی صدا
ہاں اب نہ جانے دیجیو احسنت مرحبا
دشمن کے مار ڈالنے کی یہی نہیں ہے جا
سنتے ہی یہ فرس سے فرس کو کیا جدا
گھوڑا بھی اس طرف کو ادھر ہو کے پھر پڑا
مارا کمر پہ ہاتھ کہ دو ہو کے گر پڑا

غازی نے دی صدا کہ وہ مارا ذلیل کو
بچے نے آج پست کیا مست پیل کو
کیا منہدم کیا رہ عصیاں کے میل کو
لوگو ! سنو گرا دیا حرنِ ثقیل کو
دو ہو گئی کمر نہیں تسمہ لگا ہوا
دیکھو تو آ کے لاش کے ٹکڑے یہ کیا ہوا

قاسمؑ سے پھر کہا کہ مبارک تمہیں ظفر
تسلیم کی ادب سے چچا کو جھکا کے سر
اور عرض کی یہ دور سے ہاتھوں کو جوڑ کر
اقبال آپ کا کہ مہم ہو گئی یہ سر
پشتی پہ آپ جب ہوں تو پھر کیا ہراس ہو
کام آئے کیوں نہ راس جو استاد پاس ہو

فرمایا جان غم یہ بشر تھا کہ دیو زاد
ڈھایا ہے تم نے کفر کا گھر خانۂ عناد
آؤ کہ تم پر پھونک دیں پڑھ کر وان یکاد
چلائی در سے ماں نہ بر آئی مری مُراد
بیوہ کا لال بچ گیا صدقے حسینؑ پر
اسپند کوئی کر دے مرے نورعین پر

عباسؑ نامدار تو ہنستے چلے ادھر
یعنی خوشی کی جا کے شہ دیں کو دوں خبر
اس غم کدے میں دہر کے شادی کہاں مگر
یاں اس بنے پہ ٹوٹ پڑے لاکھ اہل شر
لاکھوں سے لڑکے پیاس سے مجور ہو گئے
حربے ہزارہا جو چلے چور ہو گئے

کیوں کر تمام فوج سے یہ تشنہ لب لڑے
اک اک لڑانہ آہ، ہم ہو کے سب لڑے
کھا کھا کے زخم مثل امیر عرب لڑے
جانبازیاں غضب کی دکھائیں غضب لڑے
جلوه میان تشنہ دہانی دکھا دیا
بچپن میں لڑکے زور جوانی دکھا دیا

للکارا جس نے بس وہیں گھوڑا ڈپٹ کے آئے
یوں آئے جیسے شیر درندہ جھپٹ کے آئے
بجلی گری اُدھر یہ جدہر کو پلٹ کے آئے
صف کو بچھا کے آئے پرے کو الٹ کے آئے
منھ سرخ تھا کھلے ہوئے تھے زخم سینے کے
بن کر لہو ٹپکتے تھے قطرے پسینے کے

کاٹے رسالے تیغ سے کار قلم لیا
دست یمیں نے جنگ میں آرام کم لیا
پھر دست چپ میں تیغ و سپر کو بہم لیا
تیورائے سنبھلے منھ سے لہو ڈالا دم لیا
یاں بند ہو کے آنکھ کھلی جتنی دیر میں
سو تیر دل کو توڑ گئے اتنی دیر میں

آخر گھرا سپاہ میں وہ چودھویں کا ماہ
رو کے تھی فوج تیروں سے اور برچھیوں سے راہ
لشکر کے ساتھ تھا پسر سعد رو سیاه
تلوار چل رہی تھی کہ اللہ کی پناہ
غل تھا کہ روند ڈالا ہے لشکر کے باغ کو
ہاں غازیو بجھا دوحسنؑ کے چراغ کو

تیغیں چڑہائی تھیں جو لعینوں نے سان پر
پڑتی تھیں وہ قریب سے سب ناتوان پر
تیروں پہ تیر تھے تو کمانیں کمان پر
حملہ تمام فوج کا تھا ایک جان پر
یوں برچھیاں تھیں چار طرف اس جناب کے
جیسے کرن نکلتی ہے گرد آفتاب کے

غش میں جھکا فرس پہ جو وہ غیرت قمر
مارا کسی نے فرق پہ اک گرز کا ...........
برچھی لگی جو سینے پہ ٹکڑے ہوا جگر
گرتے تھے اسپ سے کہ کمر پر لگا تبر
طارق کی تیغ کھا کے پکارے امام کو
فریاد یا حسینؑ بچاؤ غلام کو

سنتے ہی استغا شہ داماد کی صدا
دوڑے حسینؑ جانب مقتل برہنہ پا
گھبرا کے بولے حضرتِ عباس با وفا
تلوار کس پہ چل گئی ہے ہے ہوا یہ کیا
چلائی ماں ارے مری بستی اجڑ گئی
اے بھائی دوڑو بن کے لڑائی بگڑ گئی

جھپٹے جو شاہ فوج پہ چمکا کے ذوالفقار
بجلی گری یزید کے لشکر پہ ایک بار
اس غیظ میں یمیں سے جو آئے سوئے یار
بھاگے پھرا کے گھوڑوں کی باگوں کو سب سوار
بھا گڑ میں خوں سے رن کی زمیں لال ہوگئی
دولھا کی لاش گھوڑوں سے پامال ہو گئی

دیکھا امام نے کہ رگڑتے ہیں ایڑیان
سوکھے ہوئے لبوں پہ ہے امیٹھی ہوئی زباں
داماد سے لپٹ گئے حضرت بہ صد فغاں
بے جاں ہوا حسینؑ کے آگے وہ نیم جاں
جب لاش اٹھائی شہ نے تو چو راستخوان تھے
سب چاند سے بدن پہ سموں کے نشان تھے

ڈیوڑھی پہ لاش لائے جو سلطان بحر و بر
پردا اٹھایا ڈیوڑھی کا فضہ نے دوڑ کر
لاشے کے پاؤں تھامے تھا کوئی تو کوئی سر
چادر کمر کی تھامے تھے عباسؑ نام ور
لٹکی تھیں دونوں خاک میں زلفیں اٹی ہوئیں
رخ پر پڑی تھیں سہرے کی لڑیاں کٹی ہوئیں

لاشہ ادھر سے لے کے چلے شاہ کربلا
دوڑے ادھر سے پیٹتے ناموس مصطفا
فضہ تھی آگے آگے کھلے سر برہنہ پا
آئی جو صحن میں تو یہ رانڈوں کو دی صدا
چھپ جائے جس سے دور کا ناتا ہے صاحبو!
دولھا دلہن کے لینے کو آتا ہے صاحبو!
 
بہنیں کدہر ہیں ڈالنے آنچل نبی پہ آئیں
اب دیر کیا ہے مجرے سے باہر دولہن کو لائیں
رخصت ہوں جلد تاکہ براتی بھی چین پائیں
جاگے ہیں ساری رات کے اپنے گھروں کو جائیں
دل پر سہے فراق کی شمشیر تیز کو
ماں سے کہو دلہن کی نکالے جہیز کو

ناگاہ لاش ضحن تک آئی لہو میں تر
بیٹے جو سب عروس کو بھی ہو گئی خبر
تھا سامنا کہ لاش پہ بھی جا پڑی نظر
گھبرا کے تب سکینہ سے بولی وہ نوحہ گر
دولھا کی لاش آئی ہے سہرے کو توڑ دو
مسند الٹ دو حجرے کے پردے کو چھوڑ دو

یہ کہہ کے نوچنے لگی سہرا وہ سوگوار
افشاں چھڑا کے خاک ملی منھ پہ چند پار
کہنے لگی لپٹ کے سکینہؑ جگر فگار
ہے ہے بہن بڑھاؤ نہ سہرے کو میں نثار
وہ کہتی تھی کہ جاگ کے تقدیر سو گئی
بی بی نہ پکڑو ہاتھ کہ میں رانڈ ہو گئی

یہ کہہ کے غش ہوئی جو قلق سے وہ نوحہ گر
حجرے سے دوڑی بالی سکینہؑ برہنہ سر
آکر قریب صحن پکاری بہ چشم تر
اے بیبیو کسی کو دُلہن کی بھی ہے خبر
کیسی گھڑی ہے ہائے یہ اماں کدھر گئیں
دوڑو پھوپھی جہان سے بحرا گذر گئیں

رو کر بہن سے کہنے کے شاہ بجر و بر
اس بے نصیب رانڈ کو لے آؤ لاش پر
بیٹی لٹے گی اس کی ہمیں تھی نہ کچھ خبر
اب شرم کیا ہے دیکھ لے دولھا کو اک نظر
زخمی بھی ہے شہید بھی ہے بے پدر بھی ہے
دولھا ہے نام کو بھی چچا کا پسر بھی ہے

حضرت یہ سن کے ہٹ گئے با چشم اشکبار
پیٹی ہے سر کہ غش ہوئی بانوئے دل فگار
چادر سپید اڑھا کے دلہن کو بہ حال زار
گودی میں لائیں زینب غمگیں کو سوگوار
چلائی ماں یہ گر کے تن پاش پاش پر
قاسمؑ بنے اُٹھو دلہن آئی ہے لاش پر

صدقے گئی چچی کو نہ ہوئے کہیں ملال
رکھو دلہن کی پیٹھ پر ہاتھ اے حسنؑ کے لال
واری بس اب اٹھو کہ پریشاں ہے میرا حال
کیسا یہ خواب ہے کہ دلہن کا نہیں خیال
کروٹ تو لو کہ ماں کے جگر کو قرار ہو
اس بچپنے کی نیند پہ اماں نثار ہو

جس دم دلہن نے لاش کے ٹکڑوں پہ کی نگاہ
نکلی لہو میں ڈوبی ہوئی اک جگر سے آہ
قدموں پہ سر جھکا کے پکاری وہ رشک ماہ
میرا قصور عفو ہو اے میرے بادشاہ
بولی نہ تھی حجاب سے تقصیر وار ہوں
اب حکم ہو تو لاش پہ اٹھ کر نثار ہوں!

اے پارۂ دل حسنؑ واے فدیۂ حسینؑ
کل وہ خوشی تھی آج یہ برپا ہے شور و شین
کیا کہہ کے روؤں اٹھ گیا اب تو جہاں سے چین
بیوہ کوئی سکھائے تو صاحب کروں میں بین
چھوڑو دلہن کی لاش پہ رونے کے واسطے
دولھا بنے تھے قبر میں سونے کے واسطے

صاحب بتا تو دو تمہیں رونے میں کیا کہوں
بے کس کہوں کہ فدیۂ راہ خدا کہوں
پیاسا کہوں شہید کہوں یا بنا کہوں
دولھا کہوں کہ قاسمؑ گلگوں قبا کہوں
ماتم بھی یوں تو ہوتا ہے شادی بھی ہوتی ہے
اک شب کی رانڈ دولھا کو کیا کہہ کے روتی ہے

کیوں رونے والو سنتے ہو آواز شور و شین
اس بزم پاک میں ہیں نہاں نوحہ گر حسینؑ
منبر کے پاس فاطمہؑ روتی ہیں کر کے بین
ماتم کرو کہ مرگیا حضرت کا نورعین
شبیرؑ کو بھی قلق ہے شہ بے وطن کو بھی
پرسا دو تم حسینؑ کو بھی اور حسنؑ کو بھی

لکھے انیسؔ میں نے بہ سرعت یہ چند بند
لے جائے شوق سے جسے مضموں ہو جو پسند
اک جا ہے شیر و شکر و شہد و نبات و قند
اُس کے کرم سے ہوگا یہ دریا کبھی نہ بند
نہریں رواں میں فیض شہ مشرقین کی
پیاسو پیوسبیل ہے نذر حسینؑ کی


سَلام

خیال چہرهٔ شہ، وقت خواب رہتا ہے
تمام شب مرے گھر آفتاب رہتا ہے
سلامی زیش میں جب تک خضاب رہتا ہے
اگر رہا تو میں اتنا شباب رہتا ہے
خدا کا قہر بنی کا عتاب رہتا ہے
عدو علیؑ کا ہمیشہ خراب رہتا ہے
ہمارے شیشۂ دل کو نہ توڑ اے زاہد!
یہ ظرف وہ ہے کہ جس میں گلاب رہتا ہے
جو دل جلے ہیں انہیں کا سخن ہے گرما گرم
مزا ہے سیخ پہ جب تک کتاب رہتا ہے
زباں سوال نکیرین سے نہ بند ہوئی
خموش بھی کہیں حاضر جواب رہتا ہے
کھلی ہیں مالک دفتر کے سامنے فردیں
سیاق داں سے حساب و کتاب رہتا ہے
لگا کے آتش قلب و جگر کو اشک نکل
دو آتشہ ہو تو برسوں گلاب رہتا ہے
بھری ہے کون سی یا رب دل انیسؔ میں حب
کہ جس کی آگ سے دوزخ کباب رہتا ہے


رباعی
سوز غم دوری نے جلا رکھا ہے
آہوں نے کنول دل کا بُجھا رکھا ہے
نکلو کہیں جلد عمر آخر ہے انیسؔ
اس ہند سیہ بخت میں کیا رکھا ہے
