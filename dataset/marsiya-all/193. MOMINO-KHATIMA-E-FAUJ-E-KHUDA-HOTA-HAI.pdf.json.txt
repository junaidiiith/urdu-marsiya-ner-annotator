www.emarsiya.com
نقوش، انیس نمبر

مرثیہ 23
مومنو! خاتمۂ فوج خُدا ہوتا ہے

1
مومنو! خاتمۂ فوج خدا ہوتا ہے
یعنی اکبرؑ بھی شریک شہدا ہوتا ہے
شہ سے فرزند برابر کا جدا ہوتا ہے
روکتے ہیں شہ مظلوم یہ کیا ہوتا ہے
دهیان ماں کا نہ پدر کا ہے ذرا اکبرؑ کو
رن میں کھینچے لیے جاتی ہے قضا اکبرؑ کو

2
ٹکڑے ہے مادر ناشاد کا ماتم سے جگر
باپ کی فرط ضعیفی سے خمیدہ ہے کمر
اس پہ فرزند جواں کرتا ہے دنیا سے سفر
وه پسر جو فلک حسن کا ہے رشک قمر
ماں کا ارماں دل مجروح میں رہا جاتا ہے
باپ کا پھولا پھلا باغ لٹ جاتا ہے

3
دونوں گردانتے ہیں گوشۂ داماں کی قبا
چاک کرتے ہیں گریباں کو شہ ہر دوسرا
دونوں ہتھیار لگاتے ہیں کہ آئی ہے قضا
پاس سے دیکھ کے رہ جاتے ہیں شاہ شہدا
سرپہ آتی ہے یہ آفت وہ کوئی ٹلتی ہے
شہ بیکس کے کلیجہ پہ چھری چلتی ہے

4
بی بیاں گرد ہیں کھولے ہوئے بالوں کو تمام
یا علیؑ کہتی ہیں اور لیتی ہیں اللہ کا نام
بانوؑ گھبرائی ہوئی پھرتی ہیں پاس خیام
دل میں کچھ سوچ کے کرتی ہیں یہ ہر وقت کلام
میں تو جیتی رہوں اور قتل میرا پیارا ہو
آگے اکبرؑ کی جو موت آئے تو چھٹکارا ہو

5
ہو کے آراستہ القصّہ وہ شبیرؑ کا لال
شہ کے خیمہ سے چلا جانب میدان قتال
ٹکڑے مادر کا جگر ہو گیا دیکھے جو یہ حال
تھام کر بازوئے اکبرؑ کو کہا کیا ہے خیال
پاؤں سے خواہر سلطان مدینہ لپٹی
آ کے دامن سے برادر کے سکینہؑ لپٹی

6
کوئی کہتی تھی کہ بیٹا ! نہ کرو قصد عدم
شاہ کو داغ نہیں قاسمؑ نوشاہ سے کم
کوئی کہتی تھی کہ اے لال ! بڑھاؤ نہ قدم
تم جو جاؤ گے تو لوٹیں گے ہمیں اہل ستم
بانوؑ کہتی ہے مری جان ! کہاں جاؤ گے
پالنے والی ہو قربان کہاں جاؤ گے

7
دیکھا غازی نے جو یہ بی بیوں کا گرد ہجوم
ان سے فرماتا تھا شادی شہادت معلوم
سامنے اشک بہاتے تھے امام مظلوم
ان سے گھبرا کے یہ کی عرض کہ اے باب علوم
آپ کیا روتے بہنوں کو سنبھا لو بابا !
خاک پر غش ہیں پھوپھی اماں سنبھالو بابا !

8
شہ نے فرمایا کہ لاچار ہیں کہ اے رشک قمر
شور کرتی ہوں مگر کچھ نہیں آتا ہے نظر
نور آنکھوں میں نہیں ٹکڑے ہے بابا کا جگر
غیر اپنی نہیں اس وقت کریں کس کو خبر
دل ہے بے صبر کسے صبر کو فرمائیں ہم
آپ سمجھیں تو کسی اور کو سمجھائیں ہم

9
سن کے تقریر پدر رونے لگا ہمشکل رسولؐ
دی صدا فاطمہ زہرؑا نے با جان ملول
مرگ اکبرؑ کو کرو اے شہ مظلوم قبول
یاد فرزند رہا اُمت احمد گئی بھول
واغ اکبرؑ نہ اگر دل کو گوارا ہو گا
کس طرح خلد میں امت کا گزارا ہوگا

10
تم کو فرزند کی الفت سے نہیں ہوش و حواس
دیکھو اس وقت کھڑے احمد مختار ہیں پاس
جس قدر کرتے ہو تم مرگ پسر میں وسواس
مصطفےٰؐ ہوتے ہیں امت کی شفاعت میں اداس
مرتضےٰ قبر سے بجانِ ملول آئے ہیں
آپ امت کی شفاعت کو رسول آئے ہیں

11
بولے شبیرؑ میں آنے پہ محمدؐ کے فدا
دیکھوں کیونکر کہ ہے آنکھوں میں اندھیرا چھایا
آئی احمد کی صدا اے شہ کرب و بلا
سمجھے فرزند کو تم نانا کی امت سے سوا
کچھ بھی خاطر تمہیں ایے لال ہماری نہ ہوئی
بیٹا پیارا ہوا امت تمہیں پیاری نہ ہوئی

12
سُن کے تقریر نبیؐ کانپ گئے شاہ ہدا
کہا فرزند سے میں جاؤں کہاں ہو کے جدا
روکنے کا تمہیں اس دم نہیں مفقدور ہے کیا
ہے جو مختار تمہارا وہی آتا ہے چلا
راہ محبوب خدا ان کی بتاتے ہیں تمہیں
جن کے ہمشکل ہو وہ آپ بلاتے ہیں تمہیں

13
کر کے تسلیم چلا جانب میداں وہ جواں
پیچھے پیچھے ہوئے شبیرؑ بھی الفت سے رواں
دل ہوا بانوئے ناشاد کا سینہ میں تپاں
رو کے چلائی کہ چھوڑے مجھے جانتے ہو کہاں
ہو کے بیتاب بہت چرخ ستائی بانؑو
ننگے سرخیمہ سے باہر نکل آئی بانوؑ

14
رویا مشکل نبیؐ دیکھ کے حال مادر
گر پڑا پاؤں پہ مادر کے وہ شہ کا دلبر
ہاتھ بانوؑ کے ہوئے طوق گلوئے اکبرؑ
بیٹا روتا تھا ادھر بانوؑے ناشاد اُدھر
فرط اندوہ سے دونوں نہ جُدا ہوتے ہیں
تھا عجب حال کہ شبیرؑ کھڑے روتے ہیں

15
شہ نے بانوؑ سے کہا شکل پیمبرؐ سے جدا
آیا وہ شیر جواں جانب میدان وغا
غل ہوا صلِّ علیٰ صلِّ علیٰ صلِّ علیٰ
واہ کیا عارض پرنور ہے کیا زلف رسا
کبھی ماں باپ نے دی ہو گی نہ رخصت اس کو
کھینچ لائی ہے قضا بہر شہادت اس کو

16
شمر بولا کہ زیادہ نہ کرو اب تقریر
ہاں جگر شہ کا ہو جلد بزیر شمشیر
یک بیک ٹوٹ پڑی اس پہ سپاہ بے پیر
گل گلزار امامت پہ ہوئی بارش تیر
شور تھا جوهر شمشیر دکھا دو یارو !
جلد تصویر محمدؐ کی مٹا دو یارو !

17
بھوکا پیاسا تھا کئی روز سے شبیرؑ کا لال
خون سے پر مثل چمن سرخ ہوا دشت قتال
زخم اس درجہ اٹھائے تھے کہ باقی نہ تھا حال
پیاس جو بیس پہر کی کیے دیتی تھی نڈھال
کثرت زخم نے ارمان نکلنے نہ دیا
شدّت ضعف نے گھوڑے پہ سنبھلنے نہ دیا

18
لڑتے لڑتے یہ کیا اکبرؑ غازی نے خیال
ہو گا خیمہ میں عجب مادر ناشاد کا حال
بس کہ مادر کی جدائی کا ہوا رنج کمال
طرف خیمہ لگا دیکھ کے شبیرؑ کا حال
علی اکبرؑ کو ادھر خواہش دیدار ہوئی
اس طرف سینہ سے نیزہ کی آنی پار ہوئی

19
زخم میں سینہ کے جس وقت سمایا نیزہ
توڑ کر پشت کے باہر نکل آیا نیزہ
غل ہوا اکبرؑ ذی جاہ نے کھایا نیزہ
واہ رے ابن انس ! خوب لگایا نیزہ
کوئی یاور نہیں اب سرور دلگیر کا ہے
لو مبارک ہو کہ اب خاتمہ شبیرؑ کا ہے

20
سربسر پیر ہن چاک ہوا خون سے تر
رہ گیا تھام کے ہاتھوں سے وہ مجروح جگر
گرد بے رحم ہوئے، پڑنے لگے تیغ و تبر
شکل آتی ملک الموت کی اکبرؑ کو نظر
پشت زیں سے جو زمیں پر خوش اقبال پلا
آئی زہرؑا کی صدا وائے مرا لال چلا

21
گر کے گھوڑے سے یہ بابا کو پکارے اکبرؑ
آؤ یا شاہ کہ مجروح ہے بیٹے کا جگر
زخم کاری ہے بہت موت کا ظاہر ہے اثر
ہے یہی وقت مدد لیجئے اللہ خبر
نزع کا وقت ہے چھاتی سے لگاؤ بابا !
آ کے اب آخری دیدار دکھاؤ بابا !

22
سُن کے بیٹے کی صدا کانپ گئے شاہ امم
لڑکھڑانے لگے افراط نقاہت سے قدم
منتظر ہے درخیمہ پر جو بانوئے پرغم
سُن کے بیٹے کی صدا ہو گئی پابند الم
شہ سے کی عرض کہ جاں جسم میں گھبراتی ہے
کچھ سنا آپ نے اکبرؑ کی صدا آتی ہے

23
اب تلک ضبط کیا یا شہ خورشید رکاب
اب تو باقی نہیں اس مادر ناشاد کو تاب
اب تو خیمہ سے میں نکلوں کہو ائے عرش جناب
اب تو بیٹے کا نظر آئے مجھے حسن و شباب
دھیان اس وقت میں پردے کا کوئی کرتا ہے
صبر تا چند کہ فرزند جواں مرتا ہے

24
آپ کے کہنے سے اے باد شہ جن و بشر
علی اکبر گئے میں گھر سے نہ نکلی باہر
اب تو فرماؤ کہ صدمہ ہے مناسب دل پر
مرتے دم دیکھ لوں فرزند کا میں زخم جگر
خاک چہرے پر ملوں چاک گریبان کروں
جان اس چاند سی صورت پہ میں قربان کروں

25
بولے شبیرؑ ذرا دل کو سنبھالو بانوؑ! 
آج آوے جو مصیبت وہ اٹھالو بانو !
روؤ اور خاک کو چہرے پہ لگالو بانوؑ!
پر قدم خیمہ سے باہر نہ نکالو بانوؑ !
ٹھہرو تم خیمہ میں، میں رن کی طرف جاتا ہوں
لاش اکبرؑ کی ابھی رن سے اٹھا لاتا ہوں

26
شہ کے کہنے سے ہوئی خاک نشیں بانوئے زار
ٹھوکریں کھاتے چلے رن کو امام ابرار
جس طرف جاتے تھے شبیرؑ بچشم خونبار
شاہ سے کہتے تھے ہنس ہنس کے یہی ظلم شعار
ہا تھ اب الفت اکبرؑ سے اٹھاؤ شبیرؑ
اور بھی ہو کوئی فرزند تو لاؤ شبیرؑ

27
شاہ فرماتے تھے ہنسنے کا ہے یہ کون مقام
تم کو آتی ہے ہنسی کام ہمارا ہے تمام
کیا نہیں رکھتے ہو اولاد تم اے ساکن شام
صاحب ورد جو ہیں کرتے ہیں مدد و کلام
طعنے کیا دیتے ہو شبیرؑ اگر روتا ہے
داغ فرزند کا ہر دل پہ برا ہوتا ہے

28
ہم سے کیا کہتے ہو لاؤ کوئی بیٹا ہو اگر
ہم بھی اب مرنے کو موجود ہیں لو کاٹ لو سر
ایک اکبرؑ تھا تو دنیا سے کیا اس نے سفر
اب نہیں شیر جواں کوئی سوائے اصغرؑ
ساتھ اکبرؑ ہی نہیں آج مرا چھوڑے ہیں
علی اصغرؑ ہیں سو وہ جھولے میں دم توڑے ہیں

29
ابھی فرماتے تھے رو رو کے شہنشاہ ہدا
آئی جو گوشۂ صحرا سے یہ اکبرؑ کی صدا
روتے اس سمت چلے بادشہ کرب و بلا
دور سے اکبرؑ مظلوم کو غلطاں دیکھا
پہلے اُٹھ اُٹھ کے زمیں پر وہ کئی بار گرے
لاش فرزند پہ آخر شہ ابرار گرے

30
ضعف سے اکبرؑ مظلوم کی تھیں آنکھیں بند
حالت غش میں پڑا تھا وہ علی کا دلبند
دل سے سرور کے ہوئے آہ کے شعلے جو بلند
رو کے چلائے یہ کیا حال ہوا اے دلبند
داغ دل آج کسے جا کے دکھائے بابا !
کھول دو آنکھ کہ حاضر ہے سرہانے بابا !

31
کھول کر آنکھوں کو اکبرؑ نے کہا یا مولا
آؤ آؤ یہ غلام آپ کے آنے پہ فدا
بولے شبیرؑ یہ کیا کہتے ہو تم اے بیٹا
تم تو ہم شکل رسول دوسرا ہو بخدا
آہ اظہار غلامی تمہیں کب لازم ہے
ہم کو تصویر پیمبرؐ کا ادب لازم ہے

32
ابھی فرماتے تھے رو رو کے یہ فرزند سے شاہ
کھینچی ہم شکل پیمبرؑ نے جگر سے اک آہ
بولے شبیرؑ یہ کیا حال ہے اے غیرتِ ماہ
کیا اکبرؑ کا جگر زخمی ہے حالت ہے تباہ
نوک نیزے کی کھنکتی ہے زرہ کے نیچے
برق سی کوندتی ہے ابر سیہ کے نیچے

33
پھل لگے کھینچنے برچھی کا شہ عرش مقام
ہاتھ پر خوں ہوئے فرزند پیمبرؐ سے تمام
نے کے کروٹ یہ کیا اکبرؑ غازی نے کلام
درد ہے اب مرے سینہ میں بہت شاہ انام
حال نزع کا ہے اب ہاتھ اٹھالو بابا !
آپ برچھی مرے سینے سے نکالو بابا !

34
کہ کے یہ خاک میں اور خوں میں تڑپے اکبرؑ
اور بھی صورت گل چاک ہوا زخم جگر
پھر گئیں آنکھیں ہوئی نزع کی حالت اس پر
اشک جاری ہوتے تاریک ہوا نورِ نظر
نبضیں ساقط ہوئیں مجروح کا دم ٹوٹ گیا
شاہ چلائے کہ پیری کا عصا ٹوٹ گیا

35
شاہ چلاتے تھے بالیں پہ جو اکبرؑ اکبرؑ
کون سنتا تھا کہ جنت کو سدھارا ہے پسر
ناگہاں ہوگئی خیمہ میں یہ زینبؑ کو خبر
غش تھے فرزند کے لاشے پہ شہ جن و بشر
نہ رہا ضبط کا یارا وہ خوش اقبال چلی
دختر شیر خدا کھولے ہوئے بال چلی

36
گریہ شاہ سے زینبؑ کے نہ تھے ہوش بجا
لاکھ کہتے رہے شبیرؑ مگر کچھ نہ سنا
آئی لاشے یہ بھتیجے کے وہ محبوس خدا
گر کے لاشے پہ پکاری کہ کہاں ہو بیٹا !
کچھ تو آواز دو میں دیر سے چلاتی ہوں
جسم پاتی ہوں مگر جان نہیں پاتی ہوں

37
ناگہاں آئی یہ زہرؑا کی صدا یا شبیرؑ
دیکھو مر جائے نہ رو رو کے تمہاری ہمشیر
پیار کرتی ہے بھتیجے کو اُدھر وہ دلگیر
اور ادھر غم سے کلیجہ پہ مرے چلتے ہیں تیر
چین تربت میں پیمبرؐ کو نہیں آتا ہے
رن میں لاشا علی اکبرؑ کا بھی تھراتا ہے

38
شہ نے ہمشیر کو لاشے سے اٹھایا جس دم
پر نہ ہوتی تھی جدا، دی شہ بیکس نے قسم
لے کے خواہر کو سوئے خیمہ چلے شاہ امم
اے انیس اب نہیں باقی ہے مجھے تاب رقم
کر دعا یہ کہ محب حشر تک آباد ہ رہیں
دوستداران حسینؑ ابن علی شاد رہیں
