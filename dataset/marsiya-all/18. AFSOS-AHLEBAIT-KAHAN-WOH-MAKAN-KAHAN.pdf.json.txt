www.emarsiya.com

1
افسوس اہلبیت کہاں وہ مکاں کہاں
اُجڑی ہوئی زمین کہاں، آسماں کہاں
کانٹے کہاں وہ فاطمہ کا بوستاں کہاں
وہ نحس گھر کہاں وہ سعادت نشاں کہاں
پھولوں پہ دھوپ چھاؤں ہو خاروں کے واسطے
وہ جائے تار عرش کے تاروں کے واسطے

2
کیوں چرخ پیر ایسا ہوا بھی ہے انقلاب
ظلمت میں نور صبح ہسیاہی میں آفتاب
زندان و اہلبیت رسول فلک جناب
رستے میں اُن کی گردنیں جو مالک الرقاب
عابد پہ بیڑیوں کی، مرض میں جفا ہوئی
حیرت یہ ہے کہ کیوں نہ قیامت بپا ہوئی

3
آفاق میں کبھی یہ ستم کا چلن نہ تھا
لاشہ کسی بشر کا کبھی بے کفن نہ تھا
قابل اُجاڑنے کے علی کا چمن نہ تھا
کنبہ نبی کا لائق طوق و رسن نہ تھا
اس طرح دکھ میں ماؤں سے بچے چھُٹے نہ تھے
آگے کسی نبی کے حرم یوں لٹے نہ تھے

4
کیوں گر پڑا زمیں پہ نہ تو وا مصیبتا!
شمشیر اور شہ کا گلؤ وامصیبتا!
ریتی پہ مصطفی کا لہو وامصیبتا!
زنداں میں فاطمہ کی بہو وامصیبتا!
اللہ کی پناہ یہ بدعت جہان میں
حیدر کی بیٹیوں کے گلے ریسمان میں

5
غش میں ہیں بے خبر یہ کسی کو نہیں خبر
تبرید کون دے کہ ذرا سرد ہو جگر
شدت سے تپ کے سر کو پٹکتے ہیں رات بھر
صندل رگڑ کے لائے یہ کس کو ہے درد سر
منھ سرخ ہے یہ اپنی مصیبت کو روئے ہیں
یاں سونا کیسا جان سے ہاتھوں کو دھوئے ہیں

6
شدت تپِ دروں کی ہے منھ کیوں نہ تمتمائے
یہ رنگ ہے کہ سونے کو جیسے کوئی تپائے
کروٹ جو لیں تو پاؤں کی زنجیر غل مچائے
بولیں جو کچھ تو حلقہ، آہن گلا دبائے
ہمت کو مثل جد و پدر ہارتے نہیں
دم پر بنی ہوئی ہے پہ دم مارتے نہیں

7
گردوں جُدا ستاتا ہے، دور قمر جُدا
ایذا بخار کی ہے جُدا، دردِ سر جُدا
تلوے جُدا فگار ہیں، زخم جگر جُدا
یہ غم جُدا ہے، دردِ فراقِ پدر جُدا
تلوار چل رہی ہے دل درد ناک پر
سر ہا تھ پر دھرے ہوئے لیٹے ہیں خاک پر

8
یہ ضعف ہے کہ سانس کا لینا محال ہے
تر ہے عرق میں گُل سا بدن بھی نڈھال ہے
ماں کا، پھوپی کا، رانڈ بہن کا خیال ہے
بیکس پدر کی بیکسی کا بھی ملال ہے
کیا کیا جفائیں قید میں ہیں ایک جان پر
ہر دکھُ کے ساتھ شکرِ خدا ہے زبان پر

9
تصویرِ درد ہیں ہمہ تنِ عابد حزیں
غش میں پڑے ہوئے ہیں کسی کی خبر نہیں
زنداں کے گرد و پیش جو ہیں دشمنان دیں
کوٹھوں پہ آکے پھینکتے ہیں سنگ وہ لعیں
کوہ الم گرے ہیں دل پرُ ملال پر
کیا گیا ہیں سختیاں شہ والا کے لال پر

10
مضطر ہیں سب حرم اسد کرد گار کے
آہیں ہیں لب پہ غم میں شہ نامدار کے
سر پہ ردا نہیں ہے کسی سوگوار کے
تاکید شمر ہے کہ نہ رونا پکار کے
زنداں میں شورِ آہِ غریباں بلند ہے
مشکل کشا کی آل پہ کیا قید و بند ہے

11
کیا حالِ اہلبیت پیمبر کروں رقم
خامہ بھی اشک ریز ہے کا غذ پہ دمبدم
ہو گا کبھی ازل سے ابد تک نہ یہ ستم
تکلیفِ قیر دردِ جگر وارثوں کا غم
ایزایہ ہو تو خاک ہے لذُت حیات کی
رانڈوں پہ دن کی دھوپ ہے اور اوس رات کی

12
وہ قید وہ خرابۂ پرُہول تنگ و تار
جس گھر میں کوئی سقف سلامت ہے نہ جِدار
کڑیاں قریب سر کے کڑکتی ہیں بار بار
خاشاک کا ہے ڈھیر کسی جا کہیں ہے خار
دیوار و سقف رشک در تیرہ رنگ ہیں
حجرے دلِ بخیل کی مانند تنگ ہیں

13
وحشت وہ اس مکاں کی صدائیں وہ ہولناک
جب آہ کی کسی نے گری سر پہ چھت کی خاک
گرمییہ تھی کہ تر تھے پسینے میں جسم پاک
مائیں بھی تھیں ہر اس تو بچے بھی تھے ہلاک
شب کا ٹتے تھے آلِ نبی کانپ کانپ کے
گھٹتا تھا دم تو روتے تھے منہ ڈھانپ ڈھانپ کے

14
بچوں کو اضطراب تھا سب سے زیادہ تر
سینوں میں مارے خوف کے تھراتے تھے جگر
تکتے تھے سہم سہم کے ہر دم اِدھر اُدھر
روتے تھے تا بہ شام بلکتے تھے تا سحر
چوتھے برس میں چھوٹ گئی تھی حسین سے
پھٹتے تھے دل حرم کے سکینہ کے بین سے

15
کرتے سے منھ کو ڈھانپ کے کرتی تھی یہ بیاں
کس بن میں چھپ کے بیٹھ رہے ہاے بابا جان
سوئے ہیں درمیں قفل لگا کر نگاہ باں
ڈھونڈھوں نکل کے تم کو کہاں یا شبہ زماں
جو آپ سے ہلا ہو اسے لے کے جاتے ہیں
جاتے ہیں گر کہیں تو پتا دے کے جاتے ہیں

16
اصغر کو لے گئے نہ رکھا کچھ مرا خیال
وہ الفتیں کدھر گئیںیا شاہِ خوشخصال
کیا کیا نہ ظلم ہوگئے پونچھا نہ میرا حال
فرقت کا آپ نے مجھے صدمہ دیا کمال
بستی بسائی کون سی منھ مجھ سے موڑ کے
یثرب کو کیا چلے گئے بیٹی کو چھوڑ کے

17
میں جاں بلب ہوں سیّد والا اب آئیے
مر جائے گی یہ بیکس و تنہا اب آئیے
سر پیٹتے ہیں آپ کے شیدا اب آئیے
بیٹی نشار ہو گئی بابا اب آئیے
کس دن غم فراق میں روئی نہیں ہوں میں
راتیں گزرگئی ہیں کہ سوئی نہیں ہوں میں

18
اچھا سلوک مجھ سے کیا بابا جان واہ
کرتا ہے یوں بھی اپنا بھرا گھر کوئی تباہ
کس شہر کو سدھارے ہو یا شاہِ دیں پناہ
قربان جاؤں بھول گئے اپنے گھر کی راہ
آتے ہیں وہ بھی گھر جو مسافر ہیں دور کے
کیا قید ہو گئے کہیں دشمن حضور کے

19
آرام دل کو اب نہیں دم بھر میں کیا کروں
غمگیں جگر پہ چلتے ہیں خنجر میں کیا کروں
مجھ کو تو کاٹے کھاتا ہے یہ گھر میں کیا کروں
نیند آئے قید خانے میں کیوں کر میں کیا کروں
ڈھونڈھوں کہاں نکل کے شہِ مشرقین کو
کس نے چھپا رکھا مرے بابا حسین کو

20
اکبر ہیں اب نہ حضرتِ عباسِ نامور
نہ دلبرِ حسن ، نہ پھوپی جان کے پسر
کیوں کر مجھے ملے شہِ مظلوم کی خبر
جاتی ہوں در پہ جب تو گھڑ کتے ہیں خیرہ سر
اس ظلم بے سبب کا خدا انتقام لے
تاکید شمر ہے کہ نہ بابا کا نام لے

21
یہ کہ کے ننھے ہاتھوں سے پیٹا جو اس نے سر
سینوں میں اہلبیت کے ٹکڑے ہوئے جگر
زینب پکاری ہاے شہنشاہ بحر و بر
بولی یہ ہاتھ تھام کے بانوے نوحہ گر
میّت پہ ماں کی آہ و بکا کر کے روئیو
اُٹھ جائے گی جہاں سے تو جی بھر کے روئیو

22
دیکھوں کن آنکھوں سے میں ترا صدمۂ تعب
دُکھ میں اجل بھی بھول گئی مجھ کو ہے غضب
رونے میں شام سے تمھیں گذری ہے نصف شب
لو آؤ واری سور ہو گودی میں میری اب
راحت سے تم کو چھاتی پہ اپنی سلائیں گے
بی بی کے بابا جان بھی پچھلے کو آئیں گے

23
سچ ہے انھیں کے ساتھ تھی سونے کی تم کو خو
لوسونگھ لو کہ مجھ میں بھی ہے شاہ دیں کی بو
سوتی تھی میرے ساتھ بھی تم ان کے روبرو
لو چپ رہوسنے نہ کہیں شمر کینہ جو
ایذا میں دکھ میں دل پہ ذرا جبر چاہیے
پوتی ہو فاطمہ کی تمھیں صبر چاہیے

24
وہ کہتی تھی پھڑکتا ہے دل ہائے کیا کروں
کس سے کہوں جو شہ کی خبر لائے کیا کروں
کہتی ہوں کس طرح مجھے چین آئے کیا کروں
یہ در کسی طریق سے کھل جائے کیا کروں
بابا نہ آئیں گے نہ ہمیں نیند آئے گی
اماں یہ رات جان مری لے کے جائے گی

25
بہلی کسی طرح جو نہ وہ غم کی مبتلا
بانو نے جاکے سیّد سجّاد سے کہا
سمجھاؤ تم اب اُٹھ کے بہن کو یہ ماں فدا
شاید تمھارے کہنے سے مانے یہ مہ لقا
ہے فرق ہم میں اور زبان امام میں
حق نے اثر دیا ہے تمھارے کلام میں

26
مابین مغر بین جو روئے تھے زار زار
چہرہ بھی سرخ تپ سے دہکتا ہے بار بار
کیوں کر کھنچے گا پاؤں سے یہ بیڑیوں کا بار
اٹھنے میں رنج دے نہ کہیں طوق خاردار
بیٹی کے غم میں صبر کا یارا نہیں مجھے
ایذا تمھیں ہو یہ بھی گوارا نہیں مجھے

27
اُٹھے یہ سن کے خاک سے سجّاد نا تواں
تھاما پھوپی نے طوق تو مادر نے بیڑیاں
آئے وہاں تڑپتی تھی چھوٹی بہن جہاں
فرمایا بیٹھ کر کہ اٹھوائے سکینہ جان
یہ ضعف ہے کہ تھام کے سب ہم کو لاتے ہیں
اس طرح لڑکھڑاتے ہوئے تم تک آئے ہیں

28
تم آج والدہ سے ہوئیں کس لیے خفا
بی بی خدا کے امرمیں بندہ کو دخل کیا
جو مصلحت کریم کی مالک کی جو رضا
دیکھو تو ہم ہیں کیسی مصیبت میں مبتلا
غربت میں ایک تم نہیں بچھڑ یں حسین سے
ہم بھی تو چھٹ گئے ہیں شہِ مشرقین سے

29
صغرا کو دیکھو وہ مرض اور وہ اُجاڑ گھر
کیسا پٹکتی ہوئے گی تنہا وہ اپنا سر
اک بار سارے کنبہ سے چھوٹی وہ نوحہ گر
ماں ہیں تمھارے پاس جو سر پر نہیں پدر
نعمت ہے قرب مادر عالی وقار کا
رونے کے بدلے شکر کرو کردگار کا

30
تم کو سلاتے گود میں ہم گو ہیں ناتواں
پر کیا کریں کہ پاؤں میں ہیں دوہری بیڑیاں
لیٹو جو ماں کی گود میں تم اے سکینہ جاں
باتیں کریں وہاں کی جہاں ہیں شہ زماں
چلائی وہ کہاں پدر حق شناس ہیں
سجّاد نے کہا کہ محمد کے پاس ہیں

31
بانو کے پاس آئییہ سن کر وہ بے پدر
ماں نے لٹایا گود میں زانو پہ رکھ کے سر
کہنے لگییہ ہچکیاں لے کر وہ نوحہ گر
بھیا سناؤ حالِ شہنشاہِ بحر و بر
راحت سے ہیں وہاں بھی کہ صدمے گزرتے ہیں
بابا ہمیں وہاں بھی کبھی یاد کرتے ہیں

32
کیسا مکاں ہے جس میں ہیں شاہ فلک وقار
بھیّا یہ گھر تو قبر سے بھی کچھ ہے تنگ وتار
وہاں جا کے مجھ کو بھول گئے شاہِ نامدار
ہے آج کل بہت علی اصغر کا چاہ پیار
الفت ہے اب انھیں کی شہ خوش صفات کو
بھیّا تو سوتے ہوویں گے چھاتی پہ رات کو

33
کیا جانے ہم سے کون سا ایسا ہوا قصور
اللہ گھر سے جاتے ہی بھولے ہمیں حضور
سب سے قریب لاڈلی بیٹی سے اتنا دور
قسمت ہماری خیر شکایتیہ کیا ضرور
کیوں بھائی ان کی گود کی پالی نہیں ہوں میں
آئیں بھی اب تو بولنے والی نہیں ہوں میں

34
اچھا سلائیں چھاتی پہ اصغر کو ہم کو کیا
زنداں میں مررہیں گے ہمارا بھی ہے خدا
شکوہ یہ الفتوں کا ہے اور پیار کا گلا
کیا اپنا اختیار ہے، بابا کی جو رضا
سمجھی تھی میں کہ دن کو نہیں شب کو آئیں گے
اس کا یقیں نہ تھا کہ ہمیں بھول جائیں گے

35
سجاد نے کہا کہ جہاں ہیں شہ امم
نام اُس مکانِ پاک کا ہے گلشن ارم
یاقوتِ سرخ کا ہے وہ قصرِ فلک حشم
ہے جس کے آگے عرش بریں مرتبہ میں کم
ہے وہاں کی چاندنی میں ضیا آفتاب کی
سب مشک کی زمیں ہے تو نہریں گلاب کی

36
رہ رہ کے جھومتے ہیں درختانِ میوه دار
خواہش کے ساتھ ڈالیاں جھکتی ہیں بار بار
ہر دم نیا مزہ ہے وہاں اور نئی بہار
عنبر فشاں جو پھول تو پتے ہیں عطر بار
کرسی سے بڑھ کے صحن کو دیکھو تو عرش ہے
سبزہ نہیں زمیں پہ زمرّد کا فرش ہے

37
پھولوں کی بو سے مست ہیں مرغانِ خوش نوا
نغمہ یہ ہے کہ صلِّ علی آل مصطفیٰ
ہر شاخ پر یہ بلبلِ شیدا کی ہے صدا
کیا فیض ہے نثارِ گلِ باغِ مرتضیٰ
عادل کا گھر ہے باغ امامِ زماں کا ہے
کھٹکا نہ باغباں کا نہ دھڑ کا خزاں کا ہے

38
گرتی ہیں ایک پھول پہ جب بلبلیں ہزار
کرتے ہیں ان پر خندۂ دنداں نما انار
غنچہ بھی مسکراتے ہیں گلشن میں بار بار
پھولے نہیں سماتے ہیں اشجار بار بار
محوِ ہواےِ الفتِ آل رسول ہیں
پتّوں کو دیکھیئے تو زمرّد کے پھول ہیں

39
ہیں سلسبیل و چشمۂ کو ثر ادھر اُدھر
پانی میں جس کے مشک سے خوشبو زیادہ تر
برف اس کے آگے گرم ہے وہ سر د اس قدر
لزّت میں فوق ہے شکر و شہد و شیر پر
آبِ گہر سے بھی ہے صفا آب و تاب میں
حق نے اسی کا وصف لکھا ہے کتاب میں

40
ہے بیچ میں مکانِ رسولِ فلک حشم
قصرِ جنابِ شیرِ خدا اُس سے ہے بہم
اُس کے قریں ہے منزلِ زہراے با کرم
ہیں اس طرف حسن تو ادھر قبلہ امم
ایزا بہت اٹھائی تھی دنیا سے زشت میں
پانچوں خدا کے نور بہم ہیں بہشت میں

41
خدمت کے واسطے ہیں وہ حوران حلُّہ پوش
اوڑ جائیں شکل دیکھ کے جن و پری کے ہوش
وہ غیرت ہجوم ہیں آویزہ ہاے گوش
لب پر درود حُبّ علی کا دلوں میں جوش
حاضر ہیں اس طرح شہِ والا کے سامنے
جیسے کنیزیں ہوتی ہیں آقا کے سامنے

42
وہ نعمتیں بہشت کی ہیں شہ کے روبرو
بہتر ہے باغ خلد کے پھولوں سے جن کی بُو
لبریز جام دیکھتے ہیں جب کنار جو
روتے ہیں سر جھکا کے شہنشاہ نیک خو
پانی کو دیکھ کر نفَس سرد بھرتے ہیں
ہر وقت بابا جان تمھیں یاد کرتے ہیں

43
جس وقت حوریں لاتی ہیں کوثر کے بھر کے جام
فرماتے ہیں کہ آہ سکینہ ہے تشنہ کام
دادی کے پاس رہتے ہیں اصغر تو صبح و شام
واں دخل کیا کسی کا تمھارا ہے جو مقام
ایسا ہو جس سے عشق، اُسے بھول جائیں گے
چھاتی پہ بابا جان تمہیں کو سلائیں گے

44
ہم شکل مصطفا ہو کہ اصغر سا گل عزار
ہم جانتے ہیں سب سے سوا ہے تمھارا پیار
یوں سب ہیں نورِ چشمِ رسولِ فلک وقار
پر سچ کہوں کسی پہ نہیں اس طرح نثار
اس پیار سے کسی کو بھی گودی میں لیتے تھے
تم پر تو قبلہ دو جہاں جان دیتے تھے

45
چھاتی پہ یوں کسی کو سلایا نہیں کبھی
بی بی بغیر چین اُنھیں آیا نہیں کبھی
جاگے ہیں خود پہ تم کو رلایا نہیں کبھی
تم بنِ خوشی سے کھانے کو کھایا نہیں کبھی
پہلو میں تم ہو گر ہو کوئی پاس یا نہ ہو
ہر دم یہ دھیان تھا کہ سکینہ خفا نہ ہو

46
اب تک نہ آئے ہاں یہ شکایت تو ہے بجا
پر کیا کریں کہ دور ہیں سلطانِ کربلا
فرقت کی حد ہے رنج و مصیبت کی انتہا
بچھڑے ہوئے پدر سے ملائے گا پھر خدا
بھولیں گے رنج وصل شہ مشرقین سے
آرام کیجو پھر اسی چھاتی پہ چین سے

47
مجبور تھے امام کہ تم سے ہوئے جدا
امّاں سے پوچھو شب کی مصیبت کا ماجرا
آنکھوں سے اشک پونچھ کے بانو نے یہ کہا
لو ان کے چاہ پیار سے نسبت کسی کو کیا
جان اُن کی اور آس ہمارییہی تو ہیں
اولاد میں حسین کی پیارییہی تو ہیں

48
کبریٰ کا ہے یہ عشق نہ صغریٰ کی ہے یہ چاہ
جیتے تھے ان کو دیکھ کے سلطانِ دیں پناہ
ان کے سوا کسی پہ نہ تھی پیار کی نگاہ
یہ سب کی شاہزادی ہیں شبّیر بادشاہ
کس وقت ان کے منہ سے منھ اپنا ملا نہیں
اس چاہ پیار سے کوئی بچہ پَلا نہیں

49
زینب یہ بولیں ہوگا وہاں بھی انھیں کا دھیان
سچ ہے کہ روتے ہوویں گے بی بی کے بابا جان
تم ان کو لے کے جب کہیں جاتی تھیں مہمان
سبط نبی کو چین نہ آنا تھا کوئی آن
غم میں گڑھیں گے دن جو گزر کر شب آئے گی
ہر وقت پوچھتے تھے سکینہ کب آئے گی

50
مانوں گی میں کبھی نہ کہ وہ تم کو بھول جائیں
مجھ کو یقیں ہے آج کی شب وہ ضرور آئیں
جلدی خدا کرے وہ انھیں اور یہ ان کو پائیں
اس اپنی بھولی بھالی کو چھاتی سے پھر لگائیں
بے زار گودیوں سے ہیں سب کییہ حال ہے
ہم سے نہ صاحب ان کا سنبھلنا محال ہے

51
کہنے لگی یہ بانوے ناشاد و نوحہ گر
اِس کا عجب ہے کیا وہ انھیں چاہتے ہیں گر
یہ بھی سنِ صغیر سے ہیں عاشقِ پدر
روتی ہیں سارے دن تو بلکتی ہیں رات بھر
بیٹی کی پھر خبر ہی نہ لی آنکھ موڑ کے
جاتے ہیںیوں ہلے ہوئے بچے کو چھوڑ کے

52
ان کے مزاج داں ہیں امام فلک اساس
روٹھیں یہ جب تو پھر نہیں آتیں کسی کے پاس
ہم پر یہ رنج و غم یہ مصیبت یہ درد و یاس
پر ان کو کس پہ چھوڑ گئے شاہ حق شناس
ماں ہوں میں میرے دل کو ہے چین اس کے بین سے
دیکھو تو کیسے کرتی ہوں شکوے حسین سے

53
بہلا کے سب نے کیں ہیں یہ باتیں جو بار بار
ننھے سے ہاتھ اٹھا کے یہ بولی وہ دلفگار
ہاں اپنے بابا جان کی الفت کے میں نثار
اماں کسی بلا میں پھنسے شاہِ نامدار
غم کے محاصرے میں ہے مالک جہان کا
کڑھتا ہے دل گِلا نہ کرو باباجان کا

54
سچ ہے یہی پھوپی نے مجھے دی تھی جو خبر
کچھ دل پکارتا ہے کہ آج آئیں گے پدر
بولی بہا کے اشک یہ بانوے نوحہ گر
ماں صدقے ہو گئی مری آنکھیں ہیں سوئے در
آہٹ بھی گرحسین کے آنے کی پاؤں گی
واری میں سب سے پہلی تمھیں کو جگاؤں گی

55
پوچھیں گے مجھ سے آتے ہی جب شاہِ بحر و بر
صاحب بتاؤ ہے وہ مری دلر با کدھر
کہ دوں گی میں کہ تم سے خفا ہے وہ نوجہ گر
اس دکھ میں واہ خوب سکینہ کی لی خبر!
جب ڈھونڈنے لگیں گے تو ہٹ جائیو کہیں
تم آپ دوڑ کر نہ لپٹ جائیو کہیں

56
اس ذکر سے ملا جو دل ناتواں کو چین
آنکھوں کو بس جھپکنے لگی شہ کی نور عین
خاموش ہو گئے حرم شاہِ مشرقین
گودی میں ماں کی سو گئی وہ عاشقِ حسین
ڈر ڈر کے چونک پڑتی تھی ہر دم یہ حال تھا
بیکس کو خواب میں بھی پدر کا خیال تھا

57
اُس چاند سے گلے میں بندھی تھی جو ریسماں
گردن میں درد ہوتا تھا دکھتے تھے دونوں کاں
روتی تھی ماں کراہتی تھی جب وہ ناتواں
آتی تھی ہر نفس سے صدا ہائے بابا جان
آہستہ ماں تو ہاتھوں سے شانہ دباتی تھی
تلووں سے آنکھیں مل کے پھوپی روتی جاتی تھی

58
گودی میں چین پاکے جو غافل ہوئی ذرا
سوتے ہی اس نے خواب میں دیکھایہ ماجرا
اک روشنی زمین سے ہے تا گنبد سما
کوسوں سوادِ شام میں ہے صبح کی صبا
ہر سُو ہیں اہتمام میں قدُسی لگے ہوئے
قصرِ فلک کے سب ہیں دریچے کھلے ہوئے

59
افلاک سے ملک چلے آتے ہیں بے شمار
پیدل کوئی رکاب میں ہے اور کوئی سوار
خورشید سا ہوا میں ہے اک تخت زرنگار
رفعت سے جس کی عرش کی شوکت ہے آشکار
قدسی درود پڑھتے ہوئے ساتھ آتے ہیں
غل ہے حسین بیٹی سے ملنے کو جاتے ہیں

60
پہنچا وہ تخت عرش حشم جب قریب تر
زنداں میں آئے روتے ہوئے شاہ بحر و بر
بیکس پدر سے دوڑ کے لیٹی وہ نوحہ گر
شبیّر نے لگا لیا چھاتی سے اُس کا سر
نالے جگر سے آنکھوں سے آنسو نکلتے ہیں
جھک جھک کے منہ سے بیٹی کے منہ اپنا ملتے ہیں

61
زلفیں بٹا کے چہرے سے کہتے تھے بار بار
کیسا ہے درد اب ترے کانوں کا میں نثار
بی بی کے ہاتھ باندھ کے لائے ستم شعار
رسّی سے ہائے چاند سی گردن ہوئی فگار
رستے میں شام کے جو ستم تجھ پہ ہوتے تھے
ہم بھی تمھارے واسطے نیزے پہ روتے تھے

62
اک آہ سرد بھر کے یہ بولی وہ خورد سال
تم پو نچھ لو پھوپی سے کہ گذرا جو میرا حال
روتی تھی جب تو مجھ کو گھڑکتے تھے بد خصال
دیکھو تو نیلگوں ہیں طمانچوں سے دونوں گال
اک اک کے منہ کو تکتی تھی کچھ میرا بس نہ تھا
کس کو پکارتی کوئی فریاد رس نہ تھا

63
جب سے سدھارے آپ نے پھر کر خبر نہ لی
خیمہ جلا، تباہ ہوا گھر، خبر نہ لی
امّاں کے سر سے چھن گئی چادر خبر نہ لی
کانوں سے لے لیے مرے گو ہر خبر نہ لی
ہر سو میں دیکھتی تھی کہ بابا اب آتے ہیں
چھاتی پہ جو پلے اسے یوں بھول جاتے ہیں

64
مر مر کے میں نے قید میں کی زندگی بسر
یہ ہجر کی پہاڑ سی راتیں یہ تنگ گھر
ہوتی تھی بند آنکھ نہ کھلتا تھا قفل در
گر بولتی تھی ہیں تو گھڑکتے تھے اہل شر
ہر صبح اس خرابے میں آفت کی شام تھی
آتے نہ آج آپ تو کل میں تمام تھی

65
ننھا سا دل دھڑکتا ہے سینہ میں دمبدم
صدقے گئی نہ جانے کی اب کھائیے قسم
ہونٹوں پہ ہونٹ مل کے یہ بولے شہ امم
تم تھیں جو بے قرار تو ہم کو بھی تھا الم
بی بی کو ایسے وقت میں کیوں کر رولائیں گے
اب جائیں گے تو ساتھ تمھیں لے کے جائیں گے

66
تم کو خبر کہاں ہے جو ہم پر ہوئی جفا
گر دیکھتیں وہ دکھ تو نہ کرتیں کبھی گلا
دیکھو تو ہے حسین کے سینہ کا حال کیا
بی بی خدنگ ظلم لگے ہیں ہزارہا
تنہا تھے کوئی پاس نہ تھا درد ویاس میں
خنجر گلے پہ چل گیا دو دن کی پیاس میں

67
طاقت کہاں ہے جسم میں تیغیوں سے چور تھے
پھیرا نہ میں نے منھ کہ شجاع و غیور تھے
کچھ جرم کچھ گناہ نہ تھا بے قصور تھے
کیوں کر تمہارے پاس ہم آتے کہ دور تھے
بچوں کو اپنے دل سے بھلاتا نہیں کوئی
ہم ہیں وہاں جہاں سے پھر آتا نہیں کوئی

68
بیٹی سے اپنی شہِ نے مصیبت جو کی بیاں
روئی میان خواب تڑپ کر وہ خستہ جان
فرط قلق سے کھل گئی آنکھ اس کی ناگہاں
دیکھا کہ تیرگی ہے وہی اور وہی مکان
وہ روشنی وہ صحبت عشرت فزا گئی
کانوں میں بیڑیوں کی پھر آواز آگئی

69
آنکھوں کو مل کے دیکھتی تھی وہ ادھر ادھر
ظلمت یہ تھی کہ کام نہ کرتی تھی کچھ نظر
مادر سے جب لپٹ کے پکاری پدر پدر
گھبرا کے بولی بانوے نا شاد و نوحہ گر
قربان جاؤں کیا ہوا کیوں بے حواس ہو
میں تو کہیں گئی نہیں تم میرے پاس ہو

70
وہ کہتی تھی کہو میرے بابا کدھر گئے
وہ روشنی کدھر گئی آقا کدھر گئے
اماں بتاؤ سید والا کدھر گئے
ہے ہے یہیں تو تھے مرے شیدا کد ھر گئے
روتی تھی میں بھی ان کے بھی آنسو نکلتے تھے
جھک کر ابھی تو منہ میرے ہونٹوں سے ملتے تھے

71
کچھ جانتی نہیں میں، بلادو انھیں ابھی
اچھا جہاں سے جانوں، دکھا دو انھیں ابھی
بچھڑی ہوئی ہوں کب سے ملادو انھیں ابھی
کسی جا چھپا رکھا ہے بتا دو انھیں ابھی
اٹھتی کبھی نہ میں شہ والا کی گود سے
کیوں تم نے لے مجھے بابا کی گود سے

72
شفقت سے پوچھتے تھے مرا حال بار بار
باتیں وہی تھیں اُنس کی سب اور وہی تھا پیار
سب درد رنج بھول گئی تھی میں دلفگار
کیوں کر نظر سے چھپ گئے شبّیر نامدار
سینہ کے زخم سب ابھی مجھ کو دکھائے تھے
کہتے تھے دور سے تیرے لینے کو آئے تھے

73
کھلتے ہی آنکھ سو گئی قسمت یہ کیا ہوا
پھر ہے وہی مکان وہی ظلمت یہ کیا ہوا
بھولے گی جیتے جی نہ وہ صحبت یہ کیا ہوا
چھپ کر کہاں چلے گئے حضرت یہ کیا ہوا
کس طرح ڈھونڈھ لاؤں شہ خوش صفات کو
کا ہے کو قفل در کوئی کھولے گا رات کو

74
میں دل میں شاد تھی کہ شہ بحر و بر ملے
جاگے مرے نصیب بچھڑ کر پدر ملے
ہے ہے کدھر گئے مجھے کیوں کر خبر ملے
مشکل ہے اب کہ مرہم زخم جگر ملے
قسمت میں پھر فراق امام انام تھا
یہ جاگنا ہماری اجل کا پیام تھا

75
کہنے لگی یہ بانوے غمگین و سوگوار
کیا باتیں کر رہی ہو سکینہیہ ماں نثار
یہ قید خانہ ہے وہی اور ہم جب جگر فگار
دیکھا کہاں کب آئے تھے شبّیر نامدار
کیا تھا کہ خواب میں بھی کئی بار روئی تھیں
بی بی ابھی تو تم مری چھاتی پہ سوئی تھیں

76
وہ کہتی تھی کہ ہائے شہنشاہ تشنہ لب
مانگو دعا کہ جان نکل جائے تن سے اب
آتی تھیں گرد روتی ہوئی بیبیاں بھی سب
زینب نے تب کہا کہ نہیں غم یہ بے سبب
اٹھ کر جو ڈھونڈتی تھی شہ مشرقین کو
دیکھا ہے اس نے خواب میں شاید حسین کو

77
سجّاد نے کہا کہ مفصّل کہو بہن
صحبت تھی کس طرح کی وہ کیسی تھی انجمن
ہم کو بھی تم سے پوچھتے تھے کچھ شہ زمن
کیوں کہہ دیا تھا تم نے کہ گردن میں ہے رسن
طوق و رسن کا حال سنایا تھا یا نہیں
کچھ بیڑیوں کا ذکر بھی آیا تھا یا نہیں

78
پھر بنت فاطمہ نے یہ پوچھا بچشم تر
کس کس کو یاد کرتے تھے سلطان بحر و بر
اس کی خبر بھی ہے کہ پھرے ہم برہنہ سر
جس گھر میں ہم کو چھوڑ گئے تھے لٹا وہ گھر
تنہا تھے آپ یا مرے دلبر بھی ساتھ تھے
کیوں صدقے ہو گئی، علی اکبر بھی ساتھ تھے

79
بولی بہا کے اشک یہ بانوے تشنہ کام
کیوں اس کنیز کا بھی زباں سے لیا تھا نام
بی بی بلائیں گے ہمیں پاس اپنے کب امام
کہہ دو، دیا ہوگر علی اکبر نے کچھ پیام
کروٹ میں لیتی تھی تو وہ بے چین ہوتے تھے
گودی میں شہ کی سوتے تھے بے میرے روتے تھے

80
کہتی تھی بیٹی ہا تھوں کو مل کر کہ ہائے ہائے
اب ڈھونڈ کر پدر کو یہ بیٹی کہاں لائے
با تیں ہوئی ہوں کچھ تو سکینہ تمھیں سنائے
میری نہ سنے پائے نہ کچھ اپنی کہنے پائے
لپٹائے تھے گلے سے کہ بیدار ہو گئی
یہ جاگنا نہ تھا مری تقدیر سو گئی

81
با با پھوپی کے واسطے روتے تھے زار زار
بھرتے تھے آہ سرد کہ عابد کو ہے بخار
اماں کے غم میں اشک ٹپکتے تھے بار بار
نیزوں سے بابا جان کا سینہ تھا سب فگار
اپنی نہ کچھ خبر تھی ہمارا ہی دھیان تھا
گورے گلے پہ خنجرِ کیں کا نشان تھا

82
سب سے یہ حال کہہ کے جو تڑپی وہ خستہ جاں
چلا کے روئے سیّد سجّادِ ناتواں
زینب پکاری پیٹ کے سرہانے بھائی جاں
یہ بیکس و اسیر تمھیں پائے اب کہاں
مجھ تک نہ آئے اور نہ پتا کچھ بتا گئے
بیٹی کو آکے خواب میں صورت دکھا گئے

83
بھیا تمھارے بعد بہن در بدر پھری
دنیا سے آپ کیا گئے سب کی نظر پھری
بازار شہر شام میں یہ نوحہ گر پھری
بازو بند ھے اسیر ہوئی ننگے سر پھری
گذرا نہ ہو گا دُکھ یہ کسی پر جہان میں
اب تک بندھا ہوا ہے گلا ریسمان میں

84
زینب کے اس بیان سے دل کو رہی نہ تاب
تڑپی زمین پہ گر کے سکینہ جگر کباب
سب روئے اہل بیت رسول فلک جناب
غل پڑ گیا کہ ہائے دل و جان بو تراب
شورِ بُکا وآہ فلک سے گزر گیا
سمجھے نگاہباں کوئی زنداں میں مرگیا

85
 نزدیک قید خانہ جو تھا ہنر کا محل
کہتی تھی جان تن سے نہ جائے کہیں نکل
راحت میں اس کی فرق تھا آرام میں خلل
لوگوں کچھ آج کل مرے دل کو نہیں ہے کل
آوازیں سن کے ٹکڑے کلیجے کے ہوتے ہیں
یہ کون سے حسین کو سب مل کے روتے ہیں

86
اپنے گھروں میں چین سے سوتے ہیں لوگ سب
گزاری ہے ان کو پیٹنے رونے میں نصف شب
ان قیدیوں میں کون سا ہے صدمہ و تعب
فاقوں سے کوئی مر نہ گیا ہو، ہوا غضب
لڑکی یہ کون ہے کہ بہت بلبلاتی ہے
سینوں کے پیٹنے کی صدا یاں تک آتی ہے

87
یہ ترک و روم کے نہیں بندوں کا شور و شیں
وہ طور ہیں جو ہوتے ہیں شہزادیوں کے بین
راحت نہ دن کو ہے انھیں دم بھر نہ شب کو چین
شاید کہ نام ان کے بھی آقا کا ہے حسین
قائم رہے سدا مرا آقا زمانے میں
یہ لے کے نام روئیں نہ اس قید خانے میں

88
کہنے لگا یہ ہندِ حزیں سے وہ بد گہر
حیراں ہوں اضطراب تجھے کیوں ہے اس قدر
اس نے کہا ملے گی مفصل نہ گر خبر
خود جاؤں گی محل سے خرابہ میں ننگے سر
وسواس کی جگہ ہے بُکا کا مقام ہے
ہے ہے یہی تو میرے بھی آقا کا نام ہے

89
آخر کسی خواص سے بولا وہ نابکار
ڈیوڑھی پہ جا کے کہ کہ خبر لائیں چوبدار
لڑکا تھا ایک انھیں میں مریض و نحیف و زار
سوجے تھے جس کے پاؤں اترتا نہ تھا بخار
کھولیں رسن گلے سے جو غش سے نڈھال ہو
کٹوادیں بیٹریاں بھی اگر غیر حال ہو

90
سُن کر یہ حکم دوڑ گیا پیکِ تیز گام
جلد آ کے اس نے وہاں سے کہا ماجرا تمام
سن کر خواص آئی قریبِ امیرِ شام
کی عرض مضطرب ہیں اسیرانِ تشنہ کام
زندہ ہے وہ بشر جو مریض و نزار ہے
لڑکی مگر ہے ایک بہت بے قرار ہے

91
سوئی نہ تھی ذرا کئی دن سے وہ بے پدر
ضد ہے یہی کہ باپ کو دکھلا دو اک نظر
بیٹھی جو لے کے گود میں ماں سوختہ جگر
بس روتے روتے سو گئی دم بھر وہ نوحہ گر
غربت زدہ کو چین کہاں اضطراب میں
چونکی ابھی وہ دیکھ کے بابا کو خواب میں

92
کمسن بہت ہے خواب کو کیا جانے وہ غریب
اس کو خیال ہے کہ پدر ہے کہیں قریب
ان دکھ زدوں کا اب کوئی وارث نہ ہے جبیب
باتوں پہ اس کی روتی ہیں رانڈیں بلا نصیب
اس کے پدر کو سوگ نشیں پائیں کس طرح
دنیا سے جو گیا اُسے دکھلائیں کس طرح

93
وہ سنگ دل بھی رونے لگاسن کے یہ خبر
کہنے لگا خواص سے آخر وہ ( بد گہر )
پہنچا خزانہ دار کو حکم زود تر
زنداں میں بھیج دے جو ہے طشت طلا میں سر
ڈوبے لہو میں چاند سے رخسار دیکھ لے
بیٹی پدر کی شکل پھر اک بار دیکھ لے

94
خازن سے بعد حکم یہ کہ دیجیو مگر
لے آئے سر یتیم کو دکھلا کے اک نظر
کھویا ہے جب تمام خزانہ کا اپنے زر
پایا ہے میں نے تب پسر فاطمہ کا سر
میت پہ بیبیوں کی (نہ زاری پہ) جائیو
گر کوئی مر بھی جائے تو سرلے کے آئیو

95
پہنچا خزانہ دار کو حکم یزید جب
صندوق آہنی سے نکالا سر اس نے تب
وہ سر رہا جو گود میں زہرا کی روز و شب
رکھا گیا خزانۂ ظالم میں ہے غضب
صندوق میں کبھی بھی وہ سر لگن میں تھا
مدت سے آفتاب رسالت گہن میں تھا

96
نکلا جو نصف شب کو سیاہی سے آفتاب
کو نین ہو گیا رخ روشن سے کامیاب
اللہ رے جلوہ رُخِ فرزندِ بو تراب
پر تو سے ہو گئی وہ زمیں آسمان جناب
اس شہر میں جو سر سے ضیا سربسر ہوئی
گھبرا کے اہل شام پکارے سحر ہوئی

97
برپا تھا وا حسین کا زنداں میں غل ادھر
پہنچا جو سر کو لے کے وہ خازن قریبِ در
کھلوا کے قفل کو یہ پکا را بچشم تر
بھیجو کسی کو اے حرمِ سید البشرؑ
پہنچا ہے ہاں کے رونے کا غل اس کے کان میں
حاکم نے کچھ سکینہ کو بھیجا ہے خوان میں

98
فضہ قریب در گئی اُٹھ کر بدرد و یاس
وہ خوان لے کے رکھ دیا اہل حرم کے پاس
کہنے لگی یہ بنت رسولِ فلک اساس
غم سے بھرے ہیں دل نہ ہمیں بھوک ہے نہ پیاس
گر فاقہ کرتے کرتے لبوں پر دم آئیں گے
نہ ہم چھوئیں گے اس کو نہ بچے ہی کھائیں گے

99
یہ آج مہربانی حاکم کا کیا سبب
یہ خوان کس لئے ہمیں بھیجا ہے بے طلب
کہدو کہ اُس گھرانے کییہ بیبیاں ہیں سب
جنت کی نعمتیں جنھیں بھیجا کیا ہے رب
غیر از خدا کسی سے نہیں لے کے کھائیں گے
فاقوں میں بھی غریبوں کو ہم دے کے کھائیں گے

100
بے سر ہو بھوک پیاس میں عالم کا بادشاہ
کھانا میں لوں حسین کے قاتل کے گھر کا آہ
مہمان کو تو ذبح کیا تم نے بے گناہ
سید کے بعد پھر یہ تعارف یہ رسم و راہ
ہم اور صدقہ ، گردشِ پیرِ فلک یہ ہے
کھانا نہیں ہے زخم جگر پر نمک یہ ہے

101
چپکے سے تب پھوپی سے یہ کہنے لگے امام
جانے دو بس غضب نہ کہیں ہوا میر شام
کھل جائے گا یہ سرّ نہاں آپ پر تمام
ہر گز طعام اس میں نہیں،یا فلک مقام
بھیجے وہ کچھ یہ ظرف کہاں اس ذلیل کا
سرخوان میں ہے وارث خوانِ خلیل کا

102
ہے یہ شبِ زیارتِ سلطانِ بحر و بر
کیا جانے پھر یزید کہاں بھیج دے یہ سر
ڈر ہے کہ دیکھ لے گی جو پرُ خوں سر پدر
مر جائے گییہ دختر ناشاد نوحہ گر
گر دیر ہو تو حشر نگہباں بپا کریں
ہاتھوں سے شہ کا سر یہ نہ چھوڑے تو کیا کریں

103
زینب قریب خوان گئی سن کہ یہ کلام
کانپے جو پاؤں بیٹھ گئے خاک پر امام
کہنے لگی سکینۂ ناشاد و تشنہ کام
خوشبوے زلفِ شہ سے مہکتا ہے گھر تمام
ثابت ہوا کہ سید والا قریب ہیں
اماں اٹھو کہیں مرے بابا قریب ہیں

104
فضہ نے بڑھ کے خوان کو کھولا بچشم تر
سمجھے یہ اہلِ بیت کہ طالع ہوا قمر
گھبرا کے بیبیوں نے جو کی خوان پر نظر
دیکھا لہو میں تر پسرِ فاطمہ کا سر
رانڈیں جھکیں حسین کی تسلیم کے لئے
سجّاد اٹھ کھڑے ہوئے تعظیم کے لیئے

105
بولی بلائیں لے کے یہ زینب جگر فگار
بھیا تمھارے چہرہ پر خوں کے میں نشار
چلائی گرد پھر کے یہ بانوے سوگوار
صدقے کرو کنیز کو یا شاہ نامدار
راحت گئی حیات کی دل سے ہوس گئی
صاحب کے دیکھنے کو یہ لونڈی ترس گئی

106
سب مرد و زن تھے گرد سر شاہ بحر و بر
اس حشر میں رہی نہ سکینہ کی کچھ خبر
دیکھا جو اس نے روے شہ دیں گو جلوہ گر
لپٹی سر پدر سے وہ معصوم دوڑ کر
چلائی دیکھو خالق اکبر کی شان کو
لو اماں جان پاگئی میں بابا جان کو

107
روتے تھے اس کی باتوں پہ ناموس شاہ سب
وہ ملَ رہی تھی آنکھوں سے آنکھیں لبوں سے لب
ماں روکتی تھی ننھا سا بازو پکڑ کے جب
کہتی تھی مجھ کو سر سے چھڑاؤ نہ ہے غضب
زندان سے پھر کے سید والا چلے نہ جائیں
ڈر ہے مجھے کہ پھر کہیں بابا چلے نہ جائیں

108
یہ کہ کے جھک گئی سر شہ پر وہ خستہ جان
نے وہ تڑپ تھی پھر نہ وہ زاری نہ وہ فغاں
غش ہوگئی یتیم، ہوا سب کو یہ گمان
بیتاب ہو کے گود میں لینے لگی جو ماں
زینب پکاری باپ کی عاشق گذر گئی
گودی میں کس کو لو گی سکینہ تو مرگئی

109
بازو ہلا کے بانوئے ناشاد نے کہا
بی بی سر پدر سے اٹھاؤ تو منھ ذرا
باتیں ابھی تو کرتی تھی آنسو بہا بہا
ساقط ہے نبض ہائے غضب سرد دست و پا
منہ دیکھتے ہی زیست کا نقشہ بدل گیا
کس وقت سانس رک گئی کب دم نکل گیا

110
قربان جاؤں، مرنے کی ماں کو خبر نہ کی
واری مری غریبی پہ تم نے نظر نہ کی
یہ رات ماں کے ساتھ تڑپ کر بسر نہ کی
جی بھر کے پھر زیارت روئے پدر نہ کی
چوتھے برس میں ہائے سدھاری جہان سے
دکھ قید کے نہ اُٹھ سکے ننھی سی جان سے

111
ماں صدقے جائے آج تڑپتی تھی شام سے
روٹھی ہوئی تھیں، مادر ناشاد کام سے
مرکر ملیں حسین علیہ السّلام سے
بی بی کہو گلے ہوئے کیا کیا امام سے
یوں منھ کا موڑنا تو محبت سے دوُر ہے
قربان جاؤں ماں کا بھلا کیا قصور ہے

112
لو ہاتھ جوڑتی ہے یہ ماں اے سکینہ جان
مجھ کو بلاؤ تم ہو جہاں اے سکینہ جان
ڈھونڈوں نکل کے تم کو کہاں اے سکینہ جان
مادر کو قبر ہے یہ مکاں اے سکینہ جان
میں جانتی ہوں موت سے بد تر حیات کو
اب کون سوئے گا مرے پہلو میں رات کو

113
بچی یہ ماں کدھر مجھے اب ڈھونڈنے کو جائے
اے نور دیدہ تو نے قیامت کے دکھ اٹھائے
چھٹُ کر پدر سے گھڑکیاں کھائیں طمانچے کھائے
داری رسن بندھی ترے گردن میں ہائے ہائے
جو سختیاں فلک نے دکھائیں وہ سہ گئیں
بندے جو چھن گئے میرا منہ تک کے رہ گئیں

114
منھ ڈھانپتی تھی صبح کو جس دم میں نوحہ گر
آٹھ بیٹھتی تھیں ساتھ مرے تم بچشم تر
اماں نہ رو، یہ کہتی تھیں منھ دیکھ دیکھ کر
اب پیٹتی ہوں میں تمھیں مطلق نہیں خبر
مجھ سا بھی کوئی بیکس و مضطر نہ ہوئے گا
پہلو میں ماں کے بیٹھ کے اب کون روئے گا

115
اس رانڈ ماں کو چھوڑ کے بی بی کدھر گئیں
دنیا میں رہ کے چار برس کوچ کر گئیں
ناشاد و نامراد جہاں سے گذر گئیں
زنداں سے چھوٹنے بھی نہ پائیں کہ مر گئیں
پیدا ہوئیں مدینہ خیر الانام میں
اس کی خبر نہ تھی کہ لحد ہو گی شام میں

116
قربان جاؤں قیدی دام بلا ہے ماں
آفت میں بعد سبط نبی مبتلا ہے ماں
مجبور ہے غریب ہے بیدست و پا ہے ماں
بی بی کو دے کہاں سے کفن بے ردا ہے ماں
پہلے سے خاک میں ہے بدن سب اٹا ہوا
لے جاؤ قبر میںیہی کرتا پھٹا ہوا

117
بیمار ایک بھائی ہے وہ بھی اسیر ہے
قیدی ہے پا شکستوں کا وہ دستگیر ہے
سب لٹ گئے عزیزوں میں جو ہے فقیر ہے
ہاں کارساز ہے تو خدائے قدیر ہے
میت کے ساتھ روح امام زماں کی ہے
پہنچائے گا خدا وہیں مٹی جہاں کی ہے

118
ایذا سے غم سے، رنج اٹھانے سے چھٹ گئیں
کنبہ سے کیا، کہ سارے زمانے سے چھٹ گئیں
ہر صبح و شام اشک بہانے سے چھٹ گئیں
اچھا ہوا کہ گھڑ کیاں کھانے سے چھٹ گئیں
نیند اڑ گئی تھی لوگوں کی بچی کے بین سے
اب تو یزید رات کو سوئے گا چین سے

119
میت کے پاس زینب بیکس تھی نعرہ زن
غل تھا کہ ہاے شیفتۂ سرور زمن
چلاتے تھے یہ سید سجاد خستہ تن
بیمار ہم کو چھوڑ کے تم بھی چلیں بہن
ہم رہ گئے تڑپنے کو دنیا سے زشت میں
کیا خوش نصیب تم تھیں کہ پہنچیں بہشت میں

120
چھوٹے سے سن میں رنج سہے تم نے بیشمار
صدقے تری غریبی کے اے شہ کی یادگار
جائے کدھر سنبھالے ہوے بیڑیوں کا بار
مجبور ہے برادر مظلومِ دلفگار
خاصان حق کو خلق میں راحت ملی نہیں
بیٹی اسی کی ہو جسے تربت ملی نہیں

121
میت کے گرد حشر تھا بسمل تھے نوحہ گر
لایا جو تھا وہ لے گیا۔ پچھلے کو شہ کا سر
ناگاہ آسماں پہ ہویدا ہوئی سحر
حاکم کو جا کے دییہ خبردار نے خبر
بے وارثوں پہ اور مصیبت گزر گئی
لڑکی جو روز روتی تھی وہ آج مر گئی

122
بھیجا شقی نے عابد مضطر کو یہ پیام
جو ہو ضرور یاں سے منگا لیجے،یا امام
لوگوں کو بھیج دیتا ہوں میں بہر اہتمام تجویز کیجے
قبر کا بہتر جو ہو مقام
گھبرائیے نہ رنج و الم کے ہجوم سے
اٹھوائیے بہن کے جنازے کو دھوم سے

123
ڈیوڑھی پہ آئے روتے ہوئے عابد حزیں
فرمایا احتیاج کسی چیز کی نہیں
میت کو خود اٹھاؤں گا میں بیکس و حزیں
مٹی جہاں کی ہوگی بنے گی لحد وہیں
زاری براے بیکس و مظلوم چا ہیے
نہ اہتمام چاہئے نہ دھوم چاہیے

124
لوٹی ہوئی جو حضرت زینب کی ہے ردا
گر اُس کو بھیج دے تو کفن ہو یتیم کا
اُس بے کفن پدر کی ہے بیٹی یہ مہ لقا
حلّے بہشت کے جسے بھیجا کیا خدا
بے کسی نہ جان دختر شاہ انام کو
آئے ہیں آسماں سے ملک اہتمام کو

125
بخشا ہے کبریا نے ہمیں رتبۂ جلیل
ہم جس کے عبد ہیں، وہ بہر حال ہے کفیل
بھیجے گا بہر غسل خدا آپ سلسبیل
ہوں گے مشایعت کے لیے ساتھ جبرئیل
زنداں ہمارے واسطے دنیائے زشت ہے
جا پہنچے قبر تک تو پھر آگے بہشت ہے

126
پہنچا جواب لے کے ملازم جب اسکے پاس
بھیجا شقی نے رانڈوں کا لوٹا ہوا لباس
مصروف غسل میں ہوئے سجّاِد حق شناس
آخر کفن پنہا کے پکارے بدرد و یاس
لو بیبیو وداع ہو اس نور عین سے
ملنے چلی ہے آج سکینہ حسین سے

127
ہمشیر کو اٹھانے لگے جب بچشمِ تر
سب بیبیاں لپٹ گئیں میت سے دوڑ کر
زینب پکارتی تھیں کہ واری چلیں کدھر
لے کر بلائیں کہتی تھی ماں سوختہ جگر
اماں کو چھوڑ جاتی ہو رونے کے واسطے
بی بی چلیں مزار میں سونے کے واسطے

128
پھر ایک بار چاند سی صورت دکھاتی جاؤ
دل ہل رہا ہے چھاتی سے چھاتی لگاتی جاؤ
صدقے گئی کفن میں نہ منھ کو چھپاتی جاؤ
پھر ماں کے پاس آؤ گی کب یہ بتائی جاؤ
پہلو میں تم نہ ہوگی تو ماں بلبلائے گی
شب کو تمھارے بن نہ مجھے نیند آئے گی

129
زنداں کا در تو بند ہے بی بی کدھر چلیں
کپڑے سفید پہنے ہوئے کس کے گھر چلیں
داری مرے ریاض کو برباد کر چلیں
خوشبو سونگھا کے مثل نسیم سحر چلیں
اب اس چمن میں بادِ بہاری کب آئے گی
ماں صدقے جائے پھر کے سواری کب آئے گی

130
گھٹ گھٹ کے یہ اندھیرے میں کہتی تھی بار بار
امّاں چراغ ہو تو ٹھہر جائے جانِ زار
اب شام میں ملے گی تمھیں قبر تنگ و تار
بی بی کو نیند آئے گی کیوں کر یہ ماں نشار
تڑپو گی تم تو ماں کو خبر ہو گی کس طرح
پہلی یہ شب لحد میں بسر ہوگی کس طرح

131
نکلے جو قید خانے سے سجّاد نوحہ گر
صندوق چوب خلہ تھا حوروں کے دوش پر
تھے شامیانہ حضرت روح الائیں کے پر
پیچھے نواسیاں تھیں نبی کی برہنہ سر
زنداں کی خاک بیبیاں بالوں پہ ڈالے تھیں
سیدانیاں علی کی بہو کو سنبھالے تھیں

132
بس اے انیس حال نہ لکھ دفن کا تمام
پنہاں ہوا وہ چاند میان سواد شام
آقا سے عرض کر به تضرّح کہ یا امام
موقوف ہو نہ مرثیہ نو کا التزام
جب تک جیوںیہ مجلس ماتم بپا رہے
ہردم زباں پہ آپ کی مدح و ثنا رہے
