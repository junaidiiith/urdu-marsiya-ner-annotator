مرثیہ میر انیس
جلد چهارم

۱
ہم صورت محبوبؐ خدا تھے علے اکبرؑ
شوکت میں شہ عقدہ کشا تھے علی اکبرؑ
شپیرؑ کی پیری کے عصا تھے علے اکبرؑ 
اور بانوؐ کی آنکھوں کی ضیا تھے علی اکبرؑ
جلوہ رخ پر نور یہ تھا نور نبیؐ کا
روشن تھا گھر اس ماہ سے زہراؐ و علیؑ کا

۲
محبوب دل خلق ہے شپیرؑ کا جانی
سب ایک زباں تھے کہ یہ ہے یوسف ثانی
جن لوگوں نے دیکھی تھی محمدؐ کی جوانی 
کہتے تھے زہے خامہ قدرت کی روائی
ایسا تو حسیں غرب ہے تا شرق نہیں ہے 
احمدؑ میں اور اس میں سرمو فرق نہیں ہے

۳
کیا حسن ہے دیکھو تورخ پاک کی تو قیر 
نے ماہ میں یہ ضو ہے نہ یہ مہر میں تنویر
نازاں نہ ہو کیونکر قلم صانع تقدیر
کھینچی ہے محمدؑ سے شہنشاہ کی تصویر
جن و ملک وحور میں افسانہ ہی اسکا
نور رخ خورشید بھی پروانہ ہے ا سکا
۴
اس طرح کا محبوبؐ پسر جس کو خدادے 
کیونکر وہ پدر بیٹے کو مرنے کی رضا دے
کس طرح سے ماں دولت اولاد لٹاد ے
یہ آگ جو بھڑ کے تو کلیجے کو جلا دے
فرزند جواں کوئی بشر کھو نہیں سکتا 
یہ صبر بحر ابن علیؑ ہو نہیں سکتا 

۵
اٹھارہ برس رنج اٹھا کر جسے پالیں
کس طرح سے داغ اس کی جوانی کا اٹھا لیں
بس ہووے تو آپ اس کے عوض بر چھیاں کھالیں
نا چار ہیں کس طرح کلیجے کو سنبھالیں
واں رحم دل فوج جفا جو میں نہیں ہے
ہاں دل کا یہ عالم ہے کہ قابو میں نہیں ہے
 
۶
فرزند کا منھ دیکھ کے فرماتے ہیں سرؑور 
عباسؑ نہیں مرگئے ہم مر گئے اکبر
دشمن کو بھی یہ داغ دکھائے نہ مقدر
پہو نچا گئے بھائی کو لب گو ر برادر
بابا کے عوض عترت حیدرؐ کو سنبھالو
ہم مرنے کو جاتے ہیں تم اپ گھر کو سنبھالو

۷
کہتا ہے پسر آپ سے کیونکر نہ جدا ہوں
حضرت پہ تصدق ہوں سب اور میں نہ فدا ہوں
مشہور ہوں ہم صورت محبوب خدا ہوں 
رخصت مجھے د یجئے کہ شریک شہدا ہوں
گھر جانے کو فرمائیے اس دم نہ پسر سے 
جب آپ نہ ہوں گھر میں تو کیا کام ہے گھر سے

۸
شہ نے کہا کس طرح کہوں مرنے کو جاؤ
میں آنکھوں سے دیکھا کر وں تم برچھیاں کھاو
اے لال رضا مرنے کی مادر سے تو لاؤ
زینبؐ کو تو راضی کرو آنسو نہ بہاؤ
پوچھابھی ہے دونوں سے جو مرنے کو چلے ہو
رخصت تمھیں دے کون کہ نازوں کے پلے ہو

۹
یہ سن کے گئے خیمہ میں روتے ہوئے اکبرؑ
ناموس رسولؐ عربی ہو گئے مضطر
رنگ اڑ گیا بیتاب ہوئی شاہ کی خواہر 
بانوؐ نے کہا خیر تو ہے اے مرے دلبر
کیا ظلم ہوا ایسا جو یوں روتے ہو بیٹا
ان آنکھوں کے ماں صدقہ ہو کیوں روتے ہو بیٹا


۱۰
اکبرؑ نے کہا روؤں نہ کیو نکر غضب آیا 
اب اٹھتا ہے سر پر سے مرے باپ کا سایا
سر دینے کو جاتا ہے یداللہ کا جایا 
کیں منتیں پر اذن وغا میں نے نہ پایا
فرماتے ہیں میدان کی اجازت نہ ملے گی
بے مرضی مادر تجھے رخصت نہ ملے گی

11
ماں سمجھی کہ میری ہی طرف ہے یہ اشارا
پردے میں طلب کرتا ہے رخصت مرا پیارا
بھیجوں تو مجھے بے اجل اس داغ نے مارا
روکوں تو جدائی نہیں حضرت کی گوارا
کیونکر کوئی کوہ غم جانکاہ اٹھائے
ان دونوں سے پہلے مجھے اللہ اٹھائے

۱۲
یہ ذکر تھا جو خیمہ میں آئے شہ عالم
بس دوڑ کے قدموں پر گری با نوؐے پرغم
شہ نے کہا باقی کوئی مونس ہے نہ ہمدم 
رو کو نہ کہ اب جاتے ہیں مرنے کے لئے ہم
ہم شکل نبیؐ بعد مرے تھامے گا گھر کو
میں چھوڑ چلا ہوں علے اکبرؑ سے پسر کو

۱۳
ہے شادی اکبرؑ کا نہایت تمھیں ارماں
جاؤ جو وطن میں تو کر و بیاہ کا ساماں
نوشاہ بنے گا جو مرے بعد یہ ذی شاں 
ہوئیں گے نہ ہم  روح مگر ہوئے گی قرباں
جس وقت قدم مسند شاہی پہ دھریں گے
اکبرؑ بھی یقیں ہے کہ ہمیں یاد کریں گے

۱۴
اس لال کی جس وقت دلہن بیاہ کے لانا 
با نوؐیہ رہے یاد ہمیں بھول نہ جانا 
میری بھی طرف سے اُسے چھاتی سے لگانا
پوتا ہوتو مرقد پہ ہما ر ےاُسے لانا
جب آن کے وہ گھٹنوں تربت پہ چلے گا
ان چھوٹے سے تلوؤں سے حسینؑ آنکھیں ملیگا

۱۵
یہ سن کے جگر ہو گیا اکبرؑ کا دو پارا
ما در سے کیا جوڑ کے ہاتھوں کو اشارا
رخصت مجھے بابا سے دلاد یجئے خدارا 
ان باتوں کے سننے کا مجھے اب نہیں یارا
جس طرح ہو اس کام میں کد کیجئے اماں 
فرزند کی مشکل میں مدد کیجئے اماں

۱۶
ماں کانپ گئی بیبیاں رونے لگیں ساری
اکبرؑ کے بھی زینبؐ کے بھی آنسو ہوے جاری
با نوؐ نے کہاشہ سے یہ لونڈی گئی داری 
اکبرؐا نہیں جینے کے جدائی میں تمھاری
رخصت انھیں کیوں دیتے نہیں سوچتے کیا ہو
کچھ ان کی ہے تقصیر کہ لونڈی سے خفا ہو

۱۷
تم رہتے سلامت تو میں بیاہ ان کا ر چاتی
اور باندھ کے سہرا انھیں نوشاہ بناتی
کس چاہ سے چھوٹی سی دلہن بیاہ کے لائی
واللہ اب اس ذکر سے شق ہوتی ہے چھاتی
وہ کیجئے جو ہے مقصد مرے راحت جاں کا
جب آپ نہوں کیسی خوشی بیاہ کہاں کا

۱۸
اب تو یہ خوشی ہے کہ یہ کام آپ کے آئیں
حضرت کی حفاظت کریں اور بر چھیاں کھائیں
صاحب کے پسینے پہ لہو اپنا گرائیں
لو بخش چکی دودھ بھی سر دینے کو چائیں
رو رو کے کئی بار مرے پاؤں پکڑے تھے 
یہ دیر سے مرنے پہ کمر باندھے کھڑے تھے

۱۹
یہ سنتے ہی قدموں پہ گرےاکبرؑ ذی جاہ
چھاتی سے لگا بیٹے کو فرمانے لگے شاہ
بابا پہ ہے دشوار جدائی تری والله
خیر اب یہی مرضی ہے تو میدان کی لوراہ
عرصہ نہیں کچھ زیست کی گھبرائے ہیں ہم بھی
تم آگے چلو پیچھے چلے آتے ہیں ہم بھی

۲۰
یہ کہہ کے جو فر زند سے روئے شہ مظلوم
خیمے میں جواں بیٹے کی رخصت کی ہوئی دھوم 
کہنے لگے ہم شکل نبیؐ شہ کے قدم چوم
رکھیے گا دم نزع نہ دیدار سے محروم
ماں بولی ہمیں شکل دکھاؤ گے نہ اکبرؑ 
صدقے گئی کیا گھر میں پھر آؤ گے نہ اکبرؑ

۲۱
گھبرا کے کہا بیٹے کے دامن کو پکڑ کر 
پھر آنے کا وعدہ تو کرو اے مرے دلبر
بانوؑ سے یہ کہنے لگے رو کرعلیؑ اکبر 
مہلت جو اجل دے گی تو پھر آئیں گے مادر
دانستہ عزیزوں کو بھلاتا نہیں کوئی
واں جانا ہے جس جاسے پھر آتا نہیں کوئی

۲۲
شہ روتے رہے بانوؐ بھی کرتی رہی زار ی
میدان میں پہو نچی علے اکبرؑ کی سوار ی
مقتل کی ز میں حسن سے روشن ہوئی ساری 
اک نور جو چمکا متحیر ہوئے ناری
ثابت ہو ا سب کو رخ روشن کی چمک سی
خورشید زمیں پر اتر آیا ہے فلک سے

۲۳
میدان میں یہ غل تھا کہ صدا شاہ کی آئی 
اب د لبر زہراؐ کا بھتیجا ہے نہ بھائی
باقی تھا یہ بیٹا تو ہوئی اُس سے جدائی
یار و مجھے دیتا نہیں آنکھوں سے دکھائی
ہمشکل پیمبرؐ ہی یہ دلبند ہے میرا
اٹھارہ برس کا یہی فرزند ہے میرا

۲۴
اے ظالمو یہ ہے مری پیری کا سہارا 
مر جاؤں گا میں جیتے جی گر اس کو بھی مارا
بانوؐ کا بھی پیارا ہے یہ میرا بھی ہے پیارا 
تصویر ہے اُس کی جو پیمبرؐ ہے تمھارا
قدموں پہ گرو اس کے اگر پاس ادب ہے
احمدؐ کی نشانی کا مٹانا تو غضب ہے 

۲۵
ہو صاحب اولاد تو نیزے نہ سنبھالو 
زخمی مرا دل ہوتا ہے تیغیں نہ نکالو
بیٹوں کی قسم ہے تمھیں اے برچھیوں والو
اس داغ سے بابا کے کلیجے کو بچا لو
بیکس سے تمہیں اور تو کیا دیوے گا شپیرؑ
بچ جائے گا اکبرؑ تو دعا دیوے گا شپیرؑ

۲۶
یہ ذ کر تھا رن میں جو قیامت ہوئی بر پا 
ہر سمت سے اکبرؑ پہ کیا فوج نے نرغا
تلوار یں چمکنے لگیں منھ تیروں کا برسا
اکبرؐ نے بھی لے نام علےؑ تیغ کو کھینچا
غل تھا کہ کبھی ایسی لڑائی نہیں دیکھی 
یہ تیغ کی برش یہ صفائی نہیں دیکھی

۲۷ 
لا کھوں میں عجب شان سے لڑتا تھا وہ صفدر 
دو چار ہی حملوں میں صعفیں ہو گئیں بے سر
گھوڑوں سے اتر لاشوں میں  چھپتے تھے ستمگر
اک برق گری جس پہ پڑی ضربت اکبرؑ
بیٹے کی صدا جس گھڑی سن پاتے تھے شپیرؑ
سجدے کے لئے خاک پہ جھک جاتے تھے شپیرؑ

۲۸
تا دیر تو سنتے رہے تلواروں کی جھنکار 
تکتے تھے پر اکبرؑ نہ نظر آتا تھا زنہار
لشکر میں ستم گاروں گے یہ غل ہوا ا کبار 
بر چھی علےؑ اکبر کے کلیجے سے ہوئی پار
لوسید مظلوم کے دلدار کو مارا 
مارا ا سے کیا احمدؑ مختار کو مارا

۲۹
یہ سنتے ہی گھبرا کے گرے خاک پہ شپیرؑ 
واں چھاتی پہ برچھی لگی یاں دل پہ لگاتیر
اٹھے جو سنبھل کر تو یہ کر نے لگے تقریر
تقدیر میں تھا داغ پسر واہ ری تقدیر
یاں لٹ گئے آباد ہم آئے تھے وطن سے 
بیٹے کو اسی واسطے لائے تھے وطن سے

۳۰
تنہا ہوئے آخر نہ رہا کوئی ہما را 
فریاد کہ اکبرؑ کو ستمگاروں نے مارا
پیری میں کیا جسم کی قوت نے کنارا
تھا جس کا سہارا وہی دنیا سے سدھارا
مشکل میں مدد باپ کی کرتا علی اکبرؑ
ہم جیتے کوئی دن جو نہ مرتا علے اکبرؑ

۳۱ 
یہ کہتے  ہوئے آئے عجب حال سے رن میں 
لغزش جو قدم میں تھی تو رعشہ تھا بدن میں
آنکھوں میں بھرے اشک زباں خشک دہن میں
جوں شیر ترائی میں کبھی اور کبھی بن میں
پایا نہ کسی جا پہ جو اس رشک قمر کو
گھبرائے ہوئے ڈھونڈھتے پھرتے تھے پسر کو

۳۲
اتنے میں یہ پُردر د صدا دور سے آئی
اے قبلہ کو نین بڑی دیر لگائی
بیٹے نے انی بر چھی کی چھاتی پہ ہی کھائی
مل لیجئے آکر کہ ہے درپیش جدائی
غش طاری ہے آنکھوں کو بھی کھولا نہیں جانا
یہ در و ہے سینے میں کہ بولا نہیں جاتا

۳۳
آواز پسر سنتے ہی دوڑے شہ ذی شاں
دیکھا کہ ہے فرزند جواں خون میں غلطاں
لاشے سے لپٹ کر کہا با با ترے قرباں
کیا حال ہے کھا یا ہےکہاں زخم مری جاں
رخ زرد ہے سر تا بہ قدم خوں میں بھرے ہو
مجھ سے تو کہو چھاتی پہ کیوں ہاتھ دھرے ہو

۳۴
یہ سنتے ہی دم میں علے اکبر کے دم آیا 
بابا کی طرف پیار سے ہا تھوں کو بڑھایا
مجروح شاں سینے کو بیٹے کے جو پا یا
سر پیٹ کے چلایا کہ فریاد خدا یا
دل بند محمدؐکے جگر بند کو مارا 
اٹھارہ برس کے مرے فرزند کو مارا 

۳۵
اکبر نے کہا صبر کرو ہائے شه عالم 
ہم آپ کی آغوش میں مہمان ہیں کوئی دم
بندے کو تو کچھ مرگ جوانی کا نہیں غم
افسوس کہ حضرت رہے بے مونس و ہمدم
دشمن ہے ہراک د شمن دیں آپ کی جاں کا
تنہائی ہے اور سامنا د و لا کھ جواں کا

۳۶
یہ کہتے ہی تیور علے اکبرؐ نے پھر ائے 
ہمراہ دم سرد کے آنسو نکل آئے
سرپیٹ کے شپیرؑ سخن لب پہ یہ لائے 
آغوش سے بابا کی چلے بانوؐ کے جائے
کیا بولتے دنیا سے سفر کر گے اکبرؐ
سوکھی ہوئی دکھلا کے زباں مرگئے اکبرؑ

۳۷
اس درد سے روتے تھے پسر کو شہ والا
افلاک کو جنبش تھی زمیں تھی تہ و بالا
لکھا ہے کہ جب مر گیا وہ گیسوؤں والا
تقدیر نے اک بی بی کو خیمے سے نکالا
تھا نور سے چہرے کے گماں بنت نبیؐ کا
رفتار میں انداز تھار فتار علےؑ کا

۳۸
تھے بال تو بکھرے ہوئے اور جسم میں رعشا
اشک آنکھوں میں اور صدموں سے فق چاند سا چہرہ
چلاتی تھی پکڑے ہوئے ہاتھوں اسے کلیجا
مارا گیا اٹھارہ برس کا مرا بیٹا
شادی بھی ہوئی تھی نہ مرے ماہ لقا کی
میں لٹ گئی اس بن میں دو ہائی ہے خدا کی

 ۳۹
ہی ہی مرے پیارے مرے جانی علے اکبرؑ
ہی ہی  مرے نانا کی نشانی علے اکبرؑ
ہی ہی نہ میسر ہوا پانی علے اکبرؑ
بر باد ہوئی تیری جوانی علے اکبرؑ
بن بیا ہے تم اس دار فنا سے گئے واری
پانی نہ ملا خلق سے پیاسے گئے واری

۴۰
زینبؑ کی صدا سن کے اٹھے سیّد ابرارؑ
خیمے میں اسے لے گئے با دیدہ خونبار
یہ جائے خموشی ہے انیس جگر افگار 
حق سے یہ دعا مانگ کہ اے ایزد غفار
بر لامری امید کو سرور کا تصدق 
اکبرؑ کا تصدق علے اصغرؑ کا تصدق


سلام
واجب الرحم تھے زنداں کے سزا دار نہ تھے
مجرئی اہل حرم قابل بازارنہ تھے
بولے عابدؑ کہ فداے شہ دیں غیر ہوئے
اک نقط ہم ہی شہادت کے سزاد ارنہ تھے
شاہ فرماتے تھے ایسے ہیں ہمارے انصار
نانا صاحب کے بھی اس طرح کے انصار نہ تھے
تیرا صغرؑ کے جو مارا تو کہا سرورؑ نے
ہم گنہگار تھے بچے تو گنہگا ر نہ تھے
شکر ہی شکر نکلتا تھا لہو کے بدلے
دہنِ زخمِ بدن دیدہ کا خونبار نہ تھے
بدھیاں ز خموں کی پہنے ہوئے تھی ابن حسنؐ
کیا ہوا پھولوں کے گردن میں اگر ہا نہ تھے
کہا صغرؑا نے کہ فرقت نے پدر کی مارا
آگے اے صاحبو! ہم ایسے تو بیمار نہ تھے
شہ کے دانتوں پہ چھڑی رکھ کے کہا ظالم نے
ہم نے اس طرح کے دیکھے در شہوار نہ تھے
صبح عاشور تلک ساتھ تھے مولا کے ر فیق
عصر کے وقت اکیلے تھے جلودار نہ تھے
کہا ز ہرؐانے فلک میں نے ستایا تھا کسے
میرے بچے تو اس آفت کے سزا وار نہ تھے
