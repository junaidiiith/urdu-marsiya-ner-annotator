جلد ششم
مرثیہ میر انیس


۱
غمِ پدر مین جو صغرا نحیف و زار ہوئی
ہوا جو شاہ کو عرصہ تو بیقرار ہوئی
بس ایک ظلم کی برچھی جگر کے پار ہوئی
پڑھا جو رنج و الم چشم اشکبار ہوئی
قرار تھا نہ شہ مشرقین کے غم مین
قریب گور تھی صغرا حسینؑ کے غم مین
۲
پدر کے ہجر مین صغرا کا یہ ہوا احوال
نہ کپڑے بدلے نہ شانہ کیا نہ گوندھے بال
ہجوم غم تھا کبھی گاہ دلپہ رنج و ملال
تمام جسم ہوا گھل کے ماہ نو کی مثال
فراق شہہ مین عجب دل کو بیقراری تھی
فقط حسینؑ کے آنے کی انتظاری تھی
۳
نظر جو آتا تھا صغرا کو خانۂ ویران
یہ روکے کہتی تھی نانی سے بادل نالان
نہین ہے چین مرے دل کو اب کسی عنوان
یہ کیا کہ اب تلک آئے نہ میرے بابا جان
اکیلا چھوڑ کے مجکو چلے گئے بابا
ہزار حیف نہ بیٹی کو لے گئے بابا
۴
خیال آتا ہے نانی مجھے یہی ہر بار
کہ ابتو اور مین آگے سے ہوگئی بیمار
امید زیست کی اپنی مجھے نہین زنہار
یہ یہ الم ہے کہ دیکھا نہ شاہ کا دیدار
ہمارا حال غم شاہ مین عجیب ہوا
چلی مین اور نہ وصل پدر نصیب ہوا
۵
ابھی جو سو گئی نانی مین بستر غم پر
یہ دیکھا مین نے کہ زہرا کھڑی ہین ننگے سر
پکارتی ہین کہ بی بی تمھین نہین ہے خبر
حسینؑ ذبح ہوے لُٹ گئی مین خستہ جگر
جہان سے تشنہ دہن شہہ گذر گئے صغرا
اوڑاؤ خاک کہ شپییرؑ مر گئے صغرا
۶
یہ بات کہکے وہ رونے لگی بدرد و بُکا
گلے لگا کے یہ نانی نے اوسکو سمجھایا
مین صدقے جاؤن یہ مُنھ سے نکالتی ہے کیا
خیال خواب کی باتون کا میری جان نہ لا
خدا خوشی سے شہہ مشرقین کو رکھے
جہان مین خالق اکبر حسینؑ کو رکھے
۷
مین صدقے جاؤن نہ ہرگز کڑھو نہ گھبراؤ
دل اپنا کھیل کے ہمجولیون سے بہلاؤ
سفر مین خیر سے ہین سب کے سب نہ غم کھاؤ
اب عنقریب ہے واری کہ باپ کو پاؤ
پدر کو دیکھ کے کیسا ہی اب خوشی ہوگی
اسی مہینے مین کنبے کو اپنے دیکھوگی
۸
پدر کے ملنے سے بی بی نہ تم ہراسان ہو
دعا کرو کہ سلامت رہین شہہ خوشخو
کسی کا تمکو نہ دنیا مین مطلقا غم ہو
سدا حسینؑ کے سائے مین تم پھلو پھولو
وصال سبط پیمبر نصیب ہو بی بی
تمھین زیارت سرور نصیب ہو بی بی
۹
مریض کو جو یہ اُمّ النبین نے سمجھایا
خموش ہوگئی رونے سے وہ اسیر بلا
کہ ناگہان کسی عورت نے آنکر یہ کہا
حسینؑ آئے مبارک ہو فاطمہ صغرا
اب آج ہوگی زیارت نصیب سرور کی
سواری آتی ہے شیر خدا کے دلبر کی
۱۰
یہ سُنکے شاد ہوئی دختر شہہ ذیشان
بس اوٹھ کھڑی ہوئی جلدی سے خرم و شادان
پکاری مادر عباسؑ کو کہ نانی جان
خدا نے اب میری صحت کا کر دیا سامان
سفر سے آج شہہ نیکنام آئے ہین
چلو حسین علیہ السلام آئے ہین
۱۱
یہ اوس سے سنتے ہی ام النبین نے فرمایا
مین تم سے کہتی نہ تھی آتے ہین شہہ والا
ہزار شکر کہ یہ دن خدا نے دکھلایا
وطن مین فاطمہ زہرا کا لال پھر آیا
خوشی سے تم علی اصغر کو آج دیکھو گی
بہن کو بھائی کو مادر کو آج دیکھو گی
۱۲
یہ کہکے مادرعباس بھی ہوئین ہمراہ
خوشی خوشی چلی نانی کے ساتھ دختر شاہ
قریب رہ گیا جب مرقد رسول آلہ
میان راہ یہ شور و بُکا ہوا ناگاہ
اوڑاؤ خاک شہہ مشرقین مارے گئے
صفین عزا کی بچھاؤ حسینؑ مارے گئے
۱۳
ہزار حیف شہہ کربلاِ شہید ہوے
سفر مین قاسم گلگون قبا شہید ہوے
امام پاک کے سب اقربا شہید ہوے
ستم سے دلبر شاہِ ہُدا شہید ہوے
میان کرب و بلا حادثہ عجیب ہوا
کفن تلک نہ شہہ پاک کو نصیب ہوا
۱۴
یہ ذکر تھا کہ حرم شاہ کے قریب آئے
اور ایک اونٹ پہ عابد بھی سر کو نہوڑائے
تمام اہل مدینہ یہ روکے چلائے
تری غریبی کے صدقے حسینؑ دُکھ پائے
دلون پہ داغ الم سبکے دھر گئے مولا
گلا کٹا کے جہان سے گذر گئے مولا
۱۵
سُنی جو دختر شہہ نے یہ درد کی تقریر
زمین پہ گر کے پکاری وہ بیکس و دلگیر
یتیم ہم ہوے ہے ہے اولٹ گئی تقدیر
اب آس کسکی مین رکھون کہ مر گئے شپیر
نہ کیون یہ دفتر عالم اولٹ گیا نانی
سر حسینؑ تو خنجر سے کٹ گیا نانی
۱۶
جو کوئی پوچھتا تھا حال سیّد ذیجاہ
تو روکے کہتے تھے عابد جگر سے کھینچ کے آہ
شہید ہوگئے سولہ پہر کی پیاس مین شاہ
بوقت نزع بھی بھولے نہ شہہ تمھین واللہ
مدد حسینؑ کی مقتل مین کچھ نہ کی تمنے
ہزار حیف کہ شہہ کی خبر نہ لی تمنے
۱۷
جہان مین کوئی نہ مظلوم شاہ سا ہوگا
موے پہ بھی نہ کفن جس شہید نے پایا
سبیلین رکھو کرو ماتم عزا برپا
کہ ذبح ہو گیا پیاسا رسول کا جایا
یہ التجا ہے کہ پانی جو پیجیو بھائی
حسین پیاسے کو تم یاد کیجیو بھائی
۱۸
چلے یہ کہکے سوے مرقد رسول انام
اوتر کے ناقون سے اہل حرم بھی آئے تمام
لپٹ کے روضہ سے زینبؑ نے تب کیے یہ کلام
چلی گلے پہ شہہ دین کے ظلم کی صمصام
جگر فگار ہون نانا فلک ستائی ہون
مین اپنے بھای کو جنگل مین کھوکے آئی ہون
۱۹
مین اپنا حال کہون کس سے یا شہہ ذیشان
بھرا ہوا مرا گھر رن مین ہو گیا ویران
سواے عابد مضطر رہا نہ فاتحہ خوان
ستم کے تیر سے اصغر تلک ہوے بیجان
ستمگرون نے نہ حضرت کا کچھ خیال کیا
تن حسینؑ کو گھوڑون سے پائمال کیا
۲۰
سپاہ شام نے نانا یہ ظلم دکھلایا
لعین کی بزم مین پہونچی تو سر مرا تھا کُھلا
ستمگرون نے نہ آل نبی کا پاس کیا
یزید نحس کی محفل مین ہمکو بٹھلایا
حرم حسینؑ کے نانا عجب محن مین تھے
ہزار حیف کہ یارہ گلے رسن مین تھے
۲۱
بیان ظلم کا کس سے کرے یہ خستہ جگر
ستم وہ کونسے تھے جو نہین ہوے مجھپر
جلایا خیمے کو اعدا نے چھین لی چادر
پھرایا بلوے مین اے نانا ہمکو ننگے سر
ستمگرون نے ستم ہمپہ بے شمار کیے
سنان سے شمر نے بازو مرے فگار کیے
۲۲
کیے یہ بین جو زینبؑ نے بادلِ نالان
یکایک آگئی جنبش مین قبر شاہ زنان
سر اپنا پیٹ کے روتی تھی فاطمہ نادان
بس اے انیسؔ کہ دل کو نہین ہے تاب بیان
بُکا تھی اور امام ہدا کا ماتم تھا
ہر ایک گھر مین شہہ کربلا کا ماتم تھا


سلام
۱
سر تھے نیزون پہ سلامی سر شپیر کے ساتھ
بیبیان قید مین تھین زینبؑ دلگیر کے ساتھ
۲
فوج سے شمر و عمر کہتے تھے ہشیار رہو
ہین جوانان عرب حضرت شپیرؑ کے ساتھ
۳
بانو کہتی تھی کہ پیتے تھے مزے لے لے کر
کیا محبت تمھین اصغر تھی مرے شیر کے ساتھ
۴
طوق بھاری ہے یہ اعدا سے کہا عابد نے
تھامنے والے چلین طوق گلوگیر کے ساتھ
۵
کہا صغرا نے کہ یہ بھی مری قسمت کا لکھا
سب تو ہون اور مین نہون حضرت شپیرؑ کے ساتھ
۶
پیشوائی کے لیے آئے نبی جنت سے
حُرگیا خلد مین کس عزت و توقیر کے ساتھ
۷
رن مین اس درد سے مظلومی بیان کی شہ نے
رو دیا ظالمون نے شاہ کی تقریر کے ساتھ
۸
شہ نے سینے سے جو کھینچا تو یہ بولے قاسم
نکلا آتا ہے کلیجہ بھی مرا تیر کے ساتھ
۹
کیا عابد نے سر شاہ سے رو رو کے بیان
قید ہوکر ہون چلا لشکر بے پیر کے ساتھ
۱۰
آپکے ساتھ گئے بھائی چچا سب مارے
کوئی ہمدرد نہین عابد دلگیر کے ساتھ
