1
جبکہ زخمی ہوئے ہمشکل پیمبر رن مین
گر کے گھوڑے سے تڑپنے لگے اکبر رن مین
نوبت فتح بجانے لگا لشکر رن مین
دوڑے ہاتھون سے جگر تھام کے سرور رن مین
ہید کی طرح بدن ضعف سے تھراتا تھا
ایسا صدمہ تھا کہ ہر گام پہ غش آتا تھا

2
رو رو چلاتے تھے ہے ہے مرے پیارے اکبرؑ
ان ستمگارون نے نیزے تمہین مارے اکبرؑ
ابھی جیتے ہو کہ دنیا سے سدھارے اکبرؑ
کیا سبب ہے کہ نہ بابا کو پکارے اکبرؑ
چلتے چلتے شہہ دلگیر سے آزردہ ہوے
کونسی بات پہ شبیر سے آزردہ ہوئے

3
رحم بابا پہ کرو عالم تنہائی ہے
تن مین طاقت ہے نہ اب آنکھون مین بینائی ہے
غل ہے ہر سمت کہ اکبر نے سنان کھائی ہے
تیری مان پیٹتی خیمے سے نکل آئی ہے
باپ کو چاندنی تصویر دکھاؤ بیٹا
دوڑ کر بانو کو پردے مین بٹھاؤ بیٹا
	
4
باپ کے حال سے واقف ہو تم اے نور نظر
کہ جوان بھائی کے مر جانے سے ٹوٹی ہے کمر
ہاتھ سے تیغ گری پڑتی ہے اے جان پدر کیونکر
پانون یاری نہین دیتے تمہین ڈھوڈھین کیونکر
جسطرف جاتا ہون بڑھ بڑھ کے لعین ٹوکتے ہین
برچھیون سے ہمین یہ دشمن روکتے ہین

5
جان پاؤن مین جو آواز تمہاری آئے
پیاسے دو دن کے ہو کسطرح سے بولا جائے
گم ہوے ہو تمہین کسطرح سے بابا پائے
تم تک اسوقت مین اللہ ہمین پہونچائے
یان نہ کوئی ترے لاشے کا پتا دیویگا
وہی یعقوب کو یوسف سے ملا دیویگا

6
کہکے یہ لشکر اعذا سے مخاطب ہوے شاہ
لاش ہمشکل نبی مجکو بتا دو للہ
کون سے ابر مین پنہان ہے مرا غیرت ماہ
مین مسافر ہون مسافر کا ستانا ہے گناہ
مجھ پہ غربت مین مصیبت کا فلک ٹوٹا ہے
اس ضعیفی مین برابر کا پسر چھوٹا ہے

7
ہاے ملتا نہین وہ نازون کا پالا میرا
کونسے غول مین ہے گیسوون والا میرا
کس اندھیرے مین نہان ہے وہ اوجالا میرا
درد دل سے ہے کلیجہ تہہ و بالا میرا
اوسکی تصویر جہان سے نہ مٹائی ہوتی
تم نے برچھی مری چھاتی پہ لگائی ہوتی

8
مار ڈالا ہے تو لاشا ہی دکھا دو مجھکو
پاس فرزند کے رونے کو بٹھا دو مجکو
کس طرف ڈھونڈھنے جاؤن یہ بتا دو مجکو
میرے بچھڑے ہوے یوسف سے ملا دو مجھکو
گر نہ دیکھونگا تو دنیا سے گذر جاؤنگا
علی اکبر نہین ملنے کا تو مر جاؤنگا

9
بڑھ کے تب کہنے لگا برچھیون والون کا پرا
اے امام مدنی سبط رسول دوسرا
پھل چمکتے ہوئے یہ غور سے دیکھو تو ذرا
کسکے فرزند کا خون ہے یہ سنانون مین بھرا
شمرنے خلعت پُرزر ہمین پہنایا ہے
مار کر برچھی سے اکبر کو یہ پھل پایا ہے

10
بولے دل تھام کے حضرت یہ آہ و زاری
وا دریغا مرے فرزند کو برچھی ماری
نہین دیجئے کا جو ہے زخم جگر پر کاری
لوٹ لی سبط پیمبر کی بضاعت ساری
خون بھری برچھیان مظلوم کو دکھلاتے ہو
باپ کو بیٹے کا لاشا نہین بتلاتے ہو

11
تم نے تلوارون سے کاٹا ہے مرا نخل مراد
خون اکبر کی کرون گا مین خدا سے فریاد
یہ مسافر یہ ستم ہاے یہ سید سے عناد
اسقدر سنگدلی کیا نہین رکھتے اولاد
جسکا فرزند بچھڑ جائے اوسی سے پوچھو
نوجوان بیٹے کا غم باپ کے جی سے پوچھو

12
سخت مضطر ہون مرے حال پہ اب رحم کرو
علی اکبر کے سن و سال پہ اب رحم کرو
گر ہے کچھ پاس نبیؐ آل پہ اب رحم کرو
ظالمو فاطمہؑ کے لال پہ اب رحم کرو
بار فرقت سے عزیزون کے خمیدہ ہون مین
میری آہون سے ڈرو درد رسیدہ ہون مین

13
ایک صدمہ ہو تو انسان پہ گزر جاتا ہے
بھائی کے داغ مین دل زیست سے بھر جاتا ہے
باپ کے آگے جو دنیا سے پسر جاتا ہے
گو کہ ظاہر مین وہ جیتا ہے پہ مرجاتا ہے
کس پہ یہ جورو ستم قاف سے تاقاف ہوا
دوپہر مین مرے آگے مرا گھر صاف ہوا

14
کوئی باور نہین باقی کوئی پیارا نہ رہا
کوئی دنیا مین ضعیفی کا سہارا نہ رہا
داغ دل زخم جگر رہ گئے چارا نہ رہا
یاس و حسرت کے سوا کوئی ہمارا نہ رہا
ہمسفر چھٹ گئے آغوش کے پالے چھوٹے
پہلی منزل تھی کہ سب قافلہ والے چھوٹے

15
آنکھین روتی ہین فغان کرتا ہے دل مثل جرس
حسرت مرگ ہے مطلق نہین جینے کی ہوس
جاے عبرت ہے کسی کا نہین تقدیر سے بس
پاس وہ بھی نہین پالا جسے اٹھارہ برس
کوئی اتنا نہین جو زانو پہ سر لیوے گا
ہم سے بیکس کی بس اب کون خبر لیوے گا

16
کہتا تھا من کہ مری لاش اوٹھاویگا پسر
اپنے ہاتھون سے کفن مجکو پہناویگا پسر
چین سے قبر مین بابا کو سلاویگا پسر
کیا خبر تھی کہ ہمین غم مین رولاویگا پسر
ابتو کوئی نہین میت پہ بھی آنے والا	
مر گیا پہلے مری قبر بنانے والا

17
سنکے حضرت کا بیان رونے لگے بانیٔ شر
کی عجب درد کی تقریر کہ پگھلے پتھر
ہاتھ اوٹھا کر یہ بتانے لگا ایک بد اختر
یا حسین ابن علی آچکا پیارا ہے اودھر
صاف سنتا ہو نہین جسوقت صدا آتی ہے
ہاے بابا نہین آئے یہ ندا آتی ہے

18
بولے شبیرؑ کہ اللہ کرے تیرا بھلا
تو نے بتلایا پتہ لاش کا بھائی مین چلا
کوئی دنیا مین نہین مجھ سا گرفتار بلا
جان پاؤن مین جو ملجائے وہ نازون کا پلا
گرتا پڑتا ہوا جب لاش یہ جائے شبیرؑ
یہ دعا مانگ کہ جیتا اوسے پائے شبیرؑ

19
آئی اتنے مین صدا اے شہ والا آؤ
جان اب جاتی ہے آنا ہے تو بابا آؤ
نرغہ مین ہے یہ غلام آپ کا آقا آؤ
درد بڑھتا ہے کلیجے کا مسیحا آؤ
سارے سامان ہین دنیا سے گذر جانے کے
دیر ہویگی تو خادم کو نہین پانے کے

20
شاہ چلائے کہ اے لال پدر آتا ہے
خاک اوڑاتا ہوا زہرا کا پسر آتا ہے
دمبدم سینے سے اب منھ کو جگر آتا ہے
قدم اوٹھتے ہین نہ آنکھون سے نظر آتا ہے
مضطرب ہون طیش دل مجھے دوڑاتی ہے
فقط الفت تری اب کھینچے لئے جاتی ہے

21
پہونچے نزدیک تو بیٹے کو تڑپتا پایا
گر پڑا لاش کے پہلو مین علی کا جایا
رو کے چلائے کہ اے لال یہ بابا آیا
ہے غضب بھوک مین پھل برچھی کا تمنے کھیا
ہاے بیٹا تجھے کچھ لطف جوانی نہ ملا
خلق سے تشنہ دہن جاتے ہو پانی نہ ملا
	
22
 کان مین بیٹے کے بابا کی جو آواز آئی
آنکھین تو کھل نہ سکین خشک زبان دکھلائی
زخم دکھلایا کہ سینے پہ ہے برچھی کھائی
کہا آہستہ کہ مہلت نہ اجل سے پائی
کچھ کسی کانہین تقدیر سے چارا بابا
ہاے افسوس ہمین پیاس نے مارا بابا

23
منھ پہ منھ رکھ کے یہ چلائے امام ابرار
میرے محبوب تری پیاس کے شبیر نثار
پانی ملتا نہین فرزند نبی ہے ناچار
چوسو بابا کی زبان کھولو لب گو ہر بار
پانی ہمکو بھی نہ اے لال میسر ہوگا
آب شمشیر سے یہ خشک گلا تر ہوگا

24
آئی مقتل مین یہ آواز علیؑ یکباری
ہاے پوتے کے مرے لگ گئی برچھی کاری
لاش اوٹھاؤ کہ ہے زینب پہ عجیب غم طاری
ننگے سر گھر سے نکلنے پہ ہے وہ بیچاری
بال رخ پر جو وہ بکھرا کے نکل آویگی
فاطمہ قبر سے گھبرا کے نکل آوے گی

25
نوجوان بیٹے کے غم مین ہے عجب بانو کا حال
بال ہین سر کے کھلے گود مین اصغر ہے نڈھال
یہی کہتی ہے نہین اب مجھے پردے کا خیال
رن مین گھوڑے سے گراہاے جوان میرا لال
لاش ہمشکل نبی مجکو اوٹھا لانے دو
کوکھ جلتی ہے مجھے گھر سے نکل جانے دو

26
سنکے یہ شاہ نے بیٹے کا اوٹھایا لاشا
رکھ کے سر دوش پہ چھاتی سے لگایا لاشا
باپ ڈیوڑھی پہ جو فرزند کا لایا لاشا
غل پڑا اکبر مظلوم کا آیا لاشا
بہنین چلاتی ہوئین خیمے سے باہر نکلین
بیٹیان فاطمہؑ زہرا کی کھلے سر نکلین

27
ہاتھ پھیلا کے یہ دروازے سے مان چللائی
مجھکو تو آنکھون سے دیتا نہین کچھ دکھلائی
یون کہا فاطمہؑ کبرا نے کہ ہے ہے بھائی
ارے لوگو مرے بھائی کی سواری آئی
جلد لے آؤ انھہین مجھپہ یہ احسان کرو
در تلک آئین تو پہلے مجھے قربان کرو
	
28
مان سے تب بالی سکینہ نے کہا پیٹ کے سر
کاندھے پر ڈال کے لے آئے ہین بھیا کو پدر
سر پہ شملہ نہین پوشاک ہے سب خون مین تر
ہچکیان لیتے ہین تھامے ہوے ہاتھون سے جگر
آنکھین بھی بند ہین منکا بھی ڈھلا جاتا ہے
پائون لٹکے ہین تو پٹکا بھی کھلا جاتا ہے

29
بانو چلائی کہ ہے ہے مرا پیارا ہے ہے
میرا محبوب مری آنکھون کا تارا ہے ہے
اولٹو پردے کو نہین صبر کا یارا ہے ہے
کسی جلاد نے شاید اوسے مارا ہے ہے
دم نکلتا ہے مرا شکل پسر دیکھنے دو
اپنی آنکھون سے مجھے زخم جگر دیکھنے دو

30
اب غش آتا ہے مری گود سے لو اصغر کو
دوڑ کر چھاتی سے لپٹاؤن علی اکبر کو
اب کہان پاؤن گی ہمصورت پیغمبر کو
نوجوان لال مرا مر گیا پیٹون سر کو
دیکھون کس حال سے فرزند کو سرور لائے
مر گیا ہاے جو کاندھے پہ اوٹھا کر لائے

31
خیمے کے پردے کو فضہ نے اوٹھایا آکر
آئے لاشا لئے خیمہ مین شہ جن و بشر
آگے آگے تھین کئی بیبیان کھولے ہوے سر
شور تھا ہاے جوانی تری ہے ہے اکبرؑ
اسطرح زینب تفتیدہ جگر پیٹتی تھی
دل پہ اک ہاتھ تھا اک ہاتھ سے سر پیٹتی تھی

32
صحن مین شاہ لٹانے جو لگے لاش پسر
دوڑ کر خاک پہ بانو نے بچھا دی چادر
علی اکبر کو لٹا کر یہ پکارے سرور
مل لو فرزند سے اے بانوے بیکس مضطر
دم ہے آنکھون مین کوئی دم کے مسافر ہین یہ
دیکھ لو آخری دیدار کہ آخر ہین یہ

33
جیتے جی مر گئی لعین سنتے ہی یہ بانوے زار
گری غش کھا کے کئی بار اور اوٹھی کئی بار
رکھ کے سر بیٹے کے قدمون پہ کہا آخر کار
علی اکبر ترے واری ترے لاشے کے نثار
امان قربان گئی آنکھ تو کھولو بیٹا
جان آجائے ابھی مجھ مین جو بولو بیٹا

34
کھول کر آنکھین یہ ہمشکل پیمبر نے کہا
امان صاحب یہ غلام آپ کی الفت کے فدا
سر مرے پائون پہ کیون رکھتی ہو یہ کیا یہ کیا
تم سے چھٹتے ہین ہمین چھاتی سے لپٹا لو زرا
سر کو رکھ لیجئے رانو پہ کہ دم توڑتے ہین
بخشے دودھ ہمین ہاتھون کو ہم جوڑتے ہین

35
لے کے آغوش مین کہنے لگی مان دکھیاری
خون بھرے ہاتھون کو جوڑو نہ یہ امان واری
تم نہین مرتے ہو لٹتی ہے بضاعت ساری
دودھ بخشا تمہین کیا کہتی ہو باری باری
ہاے کیا آج یہ مان مضطربیتاب کرے
اب خدا نہر لین سےتمہین سیراب کرے

36
مان سے یہ سن کے پھوپھی سے لگے کہنے اکبرؑ
آئیے پاس تو قدمون سے ملون دیدۂ تر
کیسی سر گرم محبت مین رہین میری مادر
مین پسر آپکا ہون آپ ہین میری مادر
آخری وقت خوشی بیٹے کا دل کر دیجئے
آپ بھی اب حق خدمت کو بحل کر دیجئے

37
پیٹ کر سر کہا زینب نے کہ ہے ہے مرے لال
نزع مین بھی ہے تمہین پالنے والی کا خیال
ہاے کسطرح کا آیا تھا یہ اٹھاروان سال
تم چلے کیا آو چلا خلق سے میرا اقبال
آج زینبؑ کا بھرا گھر ہوا خالی بیٹا
ہاے کیون مر نہ گئی پالنے والی بیٹا

38
یہ جو زینب نے کہا بیبیان سب چلائین
پیٹ کر خاک پہ بانو نے پچھاڑین کھائین
بولے اکبر کہ ہمین لینے کو دادی آئین
حورین ہاتھون پہ دھرے ساغر کوثر لائین
اتنا بس کہکے نہ تڑپے نہ پکارے اکبر
مسکراتے ہوئے دنیا سے سدھارے اکبر

39
شور خیمے مین پڑآ مر گئے اکبر ہے ہے
مٹکئی خلق سے تصویر پیمبر ہے ہے
روکے چلاتی تھی کبرا کہ برادر ہے ہے
مرے بیرن مرے بھیا مرے صفدر ہے ہے
اب نہین خلق مین کوئی تری مان جائی گا
آسرا رانڈ کو ہوتا ہے بڑآ بھائی کا

40
کیا انیس اب کہون خیمے مین جو تھا شیون و شین
پیٹنا بہنون کا اور بانوے ناشاد کے بین
تیرے حامی ہین صدا فاتح صفین و حنین
تجکو دریاے مصیبت سے نکالین گے حسین
باب رحمت ہے شہنشاہ مدینہ ہے وہ
تو ہے جس کشتی مین بخشش کا سفینہ ہے وہ


سلام

1
آب خنجر سے گلا جب شاہ کا تر ہو گیا
پانی پانی اے سلامی غم سے کوثر ہو گیا

2
نہر پر جب قتل عباسؑ دلاور ہو گیا
رو کے شہ چلائے مین اب بے برادر ہو گیا

3
حیف ہے یارو نہ دی اک بوند پانی کی اوسے
جسکی خاطر کے لئے دو ٹکڑے گوہر ہو گیا

4
حلق پر بے آب خنجر پھیر کر کہتا تھا شمر
کیون حسین ابن علی ابتو گلا تر ہو گیا

5
کہتی تھی بانو مری قسمت کی گردش دیکھنا
گھٹنیون چلنے نہ پایا قتل اصغر ہو گیا

6
دیکھکر خیمے کی جانب رودیا عباس نے
مشک مین پیوست جب تیر ستمگر ہو گیا

7
زعفر جن نے کہا اے بادشاہ کم سپاہ
کیا شہید ظلم سب آقا کا لشکر ہو گیا

8
رو کہ فرمایا شہ دین نے کہ لشکر اک طرف
تیر اصغر کے لگا اور قتل اکبر ہو گیا
