MarsiyaeMarsiya
www.emarsiya.com
جلد دوم

1
یارب کسی کا باغِ تمنا خزاں نہ ہو
دنیا میں بے چراغ کوئی خا نماں نہ ہو
ماں باپ سے جدا پسرِ نوجواں نہ ہو
چھٹ جائیں سب پہ فرقت آرام جاں نہ ہو
گر ملا علاج ہے تو کلیجے کا داغ ہے
بدتر وہ قبرے ہے جو گھر بے چراغ ہے
2
دشمن کو بھی جہاں میں فراقِ پسر نہ ہو
ویراں کسی غریب کا آباد گھر نہ ہو
ہوں سب طرح کے درد پہ دردِ جگر نہ ہو
یارب کسی کو صدمۂ نورِ نظر نہ ہو
مٹی ہے سلطنت جو ملے کائنات کی
بیٹا نہ ہو تو خاک ہے لذت حیات کی
3
یعقوبؑ سے جو یوسفؑ عالی گہر چھٹا
گیارہ پسر تو رہ گئے ایک پیمبر چھٹا
راحت چھٹی الم میں ضعیفی میں گھر چھٹا
چلاتے تھے کہ ہاے پدر سے پسر چھٹا
مجروح تھا جو دل تو کلیجہ فگار تھا
راحت نہ رات کو تھی نہ دن کو قرار تھا
4
فرزند گرچہ کچھ نہیں آتا کسی کے کام
اس سے پدر کو رنج پہونچتے ہیں صبح و شام
لیکن وہ یہ نگیں ہے کہ رہتا ہے جس سے نام
دم بھر پسر جدا ہو تو ہے زندگی حرام
دشمن کو بھی نہ اپنی کمائی سے یاس ہو
عسرت رہے پہ دولتِ اولاد پاس ہو
5
زانو پہ مر گیا جو برابر کا نورعین
غم کا پہاڑ ٹوٹ پڑا جھک گئے حسینؑ
جب ہو جگر پہ زخم تو کیا آئے دل کو چین
اللہ رے غم کہ پیر ہوئے شاہِ مشرقین
پھر تو نہ کوئی آس نہ کوئی امید تھی
چہرہ تھا زرد ریش مبارک سفید تھی
6
فرماتے تھے کہ لے خبر اب جلد اے اجل
اے دم خدا کے واسطے اب جسم سے نکل
ساعت ہے ایک سال مہینہ ہے ایک پل
اے تیغِ ثمراب کہیں جلدی گلے پہ چل
موت اس کی زندگی ہے جسے سب سے یاس ہو
بابا کی قبر بھی علی اکبرؑ کے پاس ہو
7
فرما کے یہ پھرے جو شہنشاہِ تشنہ لب
دیکھا کہ در پہ رو رہے ہیں اہلبیت سب
حضرت پکارے اے حرمِ سید عرب
اکبرؑ بھی مرچکے کوئی باقی نہیں ہے اب
بھائی کو روچکے انھیں اب روکے آئے ہیں
بانوؑ تمھارے لال کو ہم کھوکے آئے ہیں
8
بے جاں ہوا جوان پسر وا مصیبتا
خالی ہوا حسینؑ کا گھر وا مصیبتا
توڑا پسر نے بند کمر وا مصیبتا
بیکس ہوا غریب پدر وا مصیبتا
واں خنجروں کو سان پہ اعدا چڑہاتے ہیں
لو الوداع مرنے کو اب ہم بھی جاتے ہیں
9
جس دم سنا امام دو عالم سے یہ کلام
ثابت ہوا ہر اک پہ کہ مرنے چلے امام
اکبرؑ کا غم بھی بھول گئیں بیبیاں تمام
ڈیوڑھی کے پاس گر پڑی بانوئےؑ نیکنام
بھائی کا حال دیکھ کے دل کو نہ کل پڑی
پردہ اُلٹ کے دخترِ زہراؑ نکل پڑی
10
قدموں پہ رکھ کے سر کو یہ بولی وہ سوگوار
خیمے میں چلئیے اے شہِ والا بہن نثار
روتے ہوئے جو آئے شہنشاہ نامدار
 لپٹی پدر سے آکے سکینہؑ جگر فگار
الفت پہ اس کی ٹکڑے کلیجے کے ہوتے ہیں
سب بیبیاں بھی روتی ہیں حضرت بھی روتے ہیں
11
شہ کہتے تھے کہ کم کرو الفت سکینہؑ جاں
ہم ہیں تمہارے پاس کوئی دم کے مہماں
سینے پہ منھ کو رکھ کے نہ روؤ بصد فغاں
اب ہوگا کوئی آں میں زانوے شمریاں
مسدود کرد وان کو جو الفت کے باب ہیں
بی بی ہم اب مسافر پا در رکاب ہیں
12
یثرب سے موت لائی تھی ہم کو سوئے عراق
مدت سے وصل جد و پدر کا ہے اشتیاق
ہر چند درد ہجر عزیزاں ہے دل پہ شاق
انجام اتحاد مسافر کا ہے فراق
تم سب کو حکم صبر ہے رقت نہ چاہیئے
بی بی مسافروں سے محبت نہ چاہیے
13
کیوں میرے منھ کو دیکھ کے روتی ہو بار بار
مرضی میں کبریا کی مرا کیا ہے اختیار
دنیا سے اٹھ گئے ہیں یوں ہی سب بزرگوار
کرتا ہے رحم و لطف یتیموں پہ کرو گار
اس قافلہ میں خلق کا حاجت رواتو ہے
اچھا جو کوئی سر پہ ہوگا خدا تو ہے
14
یہ کہہ کے روئے حضرتِ زینبؑ پہ کی نظر
دیکھا بھرا ہے ماتھے میں خوں اور پھٹا ہے سر
آنسو بہا کے کہنے لگے شاہِ بحر و بر
زینبؑ تمھارے غم سے ہے ٹکڑے مرا جگر
پٹیو نہ سر خدا و پیمبرؐ کے واسطے
کیا اپنی جان دوگی برادر کے واسطے
15
آنکھوں کے سامنے ہوا اماں کا انتقال
دنیا سے تیغ کھاکے گئے شیرِ ذوالجلال
بھائی حسنؑ کے مرنے کا کچھ کم نہ تھا ملال
ان آفتوں میں یہ نہ ہوا تھا تمھارا حال
سر خاک پر ٹپک کے بلکتی ہو روتی ہو
میں ایسا کیا ہوں جس کے لیے جان کھوتی ہو
16
بھینا طریقۂ جہلا ہے فغاں و آہ
بندے کے صبر میں ہے رضا مندی الہ
درپیش ہر بشر کو ہے یہ ناگزیر راہ
نہ موت سے فقیر بچے گا نہ بادشاہ
بیٹوں سے باپ بہنوں سے بھائی جدا ہوئے
تھے اس مکاں میں پہلے جو ہم سے وہ کیا ہوئے
17
دیکھو کہ جینے تک تھے مرے سب رفیق و یار
اب ہے نہ کوئی دوست نہ ہمدم نہ جاں نثار
افسوس دوپہر میں خزاں ہو گئی بہار
غنچہ ہے شجر ہے نہ گل ہے نہ برگ و بار
برسوں میں جن کو جمع کیا تھا وہ مر گئے
گویا کبھی جہاں میں نہ تھے یوں گزر گئے
18
مرنا پھر ایک دن ہے جو ہو سو برس حیات
فانی ہیں سب اگر ہے تو باقی اسی کی ذات
ہوتا جو زندگی کے لئے خلق میں ثبات
اٹھتے کبھی جہاں سے نہ سردارِ کائنات
ہر چند آج مالکِ روئے زمیں ہوں میں
سوچو تمھیں کہ ان سے تو بہتر نہیں ہوں میں
19
افضل کہیں تھے مجھ سے مرے مادر و پدر
اب والدہ کہان ہیں کہاں شاہِ بحروبر
بیٹوں سے باپ چھوٹ گئے باپ سے پسر
اُن کی ہمیں خبر نہ ہماری انھیں خبر
پیارے تھے سب پر ساتھ کسی کو نہ لے گئے
جس دم طلب ہوئے تو اکیلے چلے گئے
20
امان کا صبر و شکر تو سب ہوگا تم کو یاد
راضی نھیں دشمنوں سے نہ تھا دل میں کچھ عناد
درپے ہوا جو ظلم کا ہر بانیِ فساد
کچھ منھ سے غیر شکر نہ بولیں وہ خوش نہاد
کیا کہ ستم ہوئے پہ شکایت ذرا نہ کی
امت کے حق میں آپ کبھی بددعا نہ کی
21
افضل نہ تھا جہاں میں کوئی بو ترابؑ سے
مریخ کانپ جاتا تھا جن کے عتاب سے
کس سے وہ صبر ہو جو ہوا اس جناب سے
مسجد میں خود جگا دیا قاتل کو خواب سے
ہر چند جانتے تھے کہ تیغ اس کے پاس ہے
فرمایا چل نماز کو کیوں بے حواس ہے
22
ورثہ میں تم نے پایا ہے دو صابروں کا صبر
تڑپو نہ مثلِ برق نہ روؤ مثالِ ابر
شاکر رہو ہزار ستم ہوں ہزار جبر
آخر ہے سب کے واسطے آزار مرگ و قبر
یاں سیکڑوں بنی ہوئیں شکلیں بگڑ گئیں
بہنوں سے بھائی بھائی سے بہنیں بچھڑ گئیں
23
ہوتا اگر نہ قتل تو آتی نہ کیا اجل
گر آج بچ گئے تو یہی مرحلہ ہے کل
رہنے کی ہے نہ جا نہ ٹھہرنے کا ہے محل
دنیا میں صبر سے نہیں بہتر کو ئی عمل
آتا نہیں وہ پھر کے کبھی جو جدا ہوا
روئے پدر کے واسطے برسوں تو کیا ہوا
24
زینبؑ نے عرض کی کہ بجا ہے یہ سب کلام
پر کیونکر اپنے دل کو میں سمجھاؤں یا امام
انصاف کیجیے یہ بکا کا نہیں مقام
کس گھر سپا یک دن میں ہوا ہے یہ قتل عام
چشمون جوئے اشک نہ کیونکر یہ رواں رہے
بچے رہے نہ پیر رہے نے جواں رہے
25
نکلے تھے گھر سے چار جنازے نہ ایک بار
تھا میرے سر پہ ایک کے بعد ایک غمگسار
اب تو فقط ہیں آپ ہی یا شاہِ نامدار
بابا کی ماں کی بھائی کی ہیں آپ یادگار
اولاد قتل ہو گئی ماں باپ اٹھ گئے
پھر کون سر پرست ہے جب آپ اُٹھ گئے
26
دنیا میں کوئی مجھ سا نہ ہوئے گا سخت جاں
مجھکو اجل بھی بھول گئی یا شہِ زماں
دنیا سے اُٹھ گیا علی اکبرؑ سا نوجواں
ابتک جہاں میں جیتی ہے یہ ناتواں
سب میری عمر آہ و بکا میں گزر گئی
اماں کا گھر اجڑ گیا اور میں نہ مرگئی
27
بابا ماں نے بھائی نے ہنگام احتضار
حضرت سے یہ کہا تھا کہ زینبؑ سے ہوشیار
شپیرؑ ہے تمھارے حوالے یہ سو گوار
اب مجھ کو سونپتے ہیں کے شاہِ نامدار
اماں تو کہہ گئی ہیں اسے یاد کیجیے
کچھ تو بہن کے باب میں ارشاد کیجیے
28
بیٹھوں کہاں جو فوجِ ستم لوٹنے کو آئے
اتنا تو ہو کوئی کہ یہ کہنہ روا بچائے
الٹے مرے نصیب بڑھاپے میں ہائے ہائے
اماں کو آج ڈھونڈھ کے زینبؑ کہاں سے لائے
چادر اوڑھائے کون جو عریان سر پھروں
قسمت میں یہ لکھا ہے کہ میں در بدر پھروں
29
شہ نے کہا تمھیں نہیں لازم یہ اضطرار
راہِ خدا میں ہے یہ اسیری بھی افتخار
گرقید ہو گئیں تو چھڑائے گا کر دگار
ہے ذات اس کی راحم و ستارو پردہ دار
سمجھو مرے سخن کو بہن باتمیز ہو
میں اُس کو سونپتا ہوں کہ جس کی کینز ہو
30
لو الوداع جاکے پھر اب ہم نہ آئیں گے
اس تین دن کی بھوک میں تلواریں کھائیں گے
سردے کے عاصیوں کے گنہ بخشوائیں گے
اب بعد عصر نانا کی خدمت میں جائیں گے
ہشیار ان سے رہیو کہ نازوں کے پالے ہیں
زینبؑ یہ سب یتیم تمھارے حوالے ہیں
31
شب کو جو مجکو ڈھونڈھ کے روئے سکینہؑ جان
زینبؑ خدا کے واسطے رکھیو تم اس کا دھیان
لو بیبیو کریم تمھارا نگاہبان
لو شہر بانوؐ ہوتا ہے رخصت یہ مہمان
کبریٰ کدھر ہے دلبر زبراؑ کو دیکھ لے
سجادؑ کو جگادو کہ بابا کو دیکھ لے
32
یہ کہہ کے خود چلے تھے شہنشاہ بحر و بر
دیکھا کہ آپ آتے ہیں سجادؑ نوحہ گر
دو بیبیاں سنبھالے ہیں بازو ادھر ادھر
ہے دست مرتعش میں عصا اور جھکا ہے سر
چہرے سے ہے عیاں کہ سراپا میں درد ہے
مانند زعفراں رخِ پر نور زرد ہے
33
کہنے لگے یہ بڑھ کے امامِ ملک اساس
کیوں آئے تم کہ آتے تھے ہم خود تمھارے پاس
کیا حال اب مزاج کا ہے اے خدا شناس
خود بے خبر ہیں صبح سے ہے یہ ہجوم پاس
ہم سا بھی کوئی ہوگا نہ بیکس زمانے میں
آیا ہے وقت ظہر کا لاشے اُٹھانے میں
34
یہ سب قبا پہ سینۂ اکبرؑ کا ہے لہو
بے جاں ہوا ہے گود میں میری وہ ماہ رو
یہ بھینی بھینی سب ہے اسی کے بدن کی بو
ہم سر کٹا کے مرنہ گئے اس کے رو برو
نیزہ ستم کا جاند سے سینہ پہ چل گیا
وہ کیا بچھڑ گئے کہ کلیجہ نکل گیا
35
شکرِ خدا کہ اب نہیں باقی کسی کا دم
ستّر دو تن میں ہے فقط اپنا ہی ایک دم
ہمدم نہیں ہے کوئی بجز خجر دو دم
مقتل سے سب کی لاشیں اٹھا لا چکے ہیں ہم
کٹ کر یہ سر سناں پہ جو چڑھنے کو جائے گا
حیرت ہے کون لاش ہماری اٹھائے گا
36
جس دم سنا حسینؑ سے یہ درد کا بیاں
رو کر قدم پہ گر پڑے سجادؑ ناتواں
بغلوں میں ہاتھ دے کے یہ بولے شہِ زماں
بس بس غش آنہ جائے کہیں اے پدر کی جاں
اس تپ میں بیڑیوں کی مصیبت اٹھانی ہے
بیٹا ابھی بہت تمھیں آفت اُٹھانی ہے
37
بستر پہ جاکے لیٹ رہو اور کوئی دم
مہلت نہ دیں گے پھر تمھیں یہ بانیِ ستم
بولا یہ ہاتھ جوڑ کے تب وہ اسیرِ غم
چھوڑوں گا میں نہ قبلۂ کونین کے قدم
بیٹا نہ ایسے وقت میں بابا کے ساتھ ہو
بیمار چاہیے کہ مسیحا کے ساتھ ہو
38
قابل نہیں ہے تیغ کے گو دستِ رعشہ دار
کھائے گا نیزے آپ کے بدلے یہ جان نثار
کچھ غم نہیں جو تپ سے دہکتا ہے جسم زار
لڑنے کو جب چڑھے تو اتر جائے گا بخار
لڑنا ہے سہل قید میں جایا نہ جائے گا
خادم سے بار طوق اٹھایا نہ جائے گا
39
شہ نے کہا کہ اس میں نہیں جائے دم زدن
بیٹا یہی ہے مصلحتِ رب ذوالمنن
کیجو زباں سے تم نہ شکایت کے کچھ سخن
نقصان کیا ہے طوق ہو گردن میں یا رسن
ہے اختیار خالق عادل کے واسطے
ظلمت گہن کی ہے مہِ کامل کے واسطے
40
عالم ہے ذات پاکِ خدا اے خجستہ خو
عہدہ وہی دیا اسے لائق تھا جس کے جو
ہر وقت چاہیے سرِ طاعت رہے فرد
راحت ہے اس کی راہ میں ایذا جو ہو سنو ہو
سب اس جہان میں آئے ہیں جانے کے واسطے
پیدا ہوئے ہیں رنج اٹھانے کے واسطے
41
قاسمؑ کے تن کے واسطے تھے خنجر و حسام
بے دست ہو یہ تھا مرے بھائی کے پائے نام
اکبرؑ کو حکم تھا کہ سناں کھا کے ہوں تمام
گردن کٹائیں تیغ سے یہ ہے ہمارا کام
حکمِ خدا میں بس ہے نہ ماں کا نہ باپ کا
پہلو گلے میں طوق یہ حصہ ہے آپ کا
42
صبر اب تمھارا ارث ہے یہ جانتے ہیں سب
ہوتا ہے تپ سے شیر کی طاعت میں فرق کب
بچون کا یاں کے قہر ہے اللہ کا غضب
سب ما جزی یہ بخششِ امت کا ہے سبب
بہتر ہے وہ جو مرضیِ رب العباد ہے
اے نورعین صبر تمھار اجتہاد ہے
43
باندھیں اگر رسن میں گلا یہ ستم شعار
تم جانو کہ ہم ہوے دادا کے ورثہ دار
ہرشے کا ہر مقام پہ موقع ہے میں نثار
کیا گیا نہ کافروں سے لڑے شیر کروگار
توڑا تھا ایک دن درِ خیبر جہان میں
اک روز تھا انہیں کا گلا ریسمان میں
44
اس دن جو کرتے جنگ تو تھا دین کا ضرر
جرأت کے سوچلن ہیں شجاعت کے سو ہنر
موقع نہ تیغ کا ہو تو پھر ڈالدے سپر
ویسا ہی روز آج ہے صدقے ہو یہ پدر
گردن جھکا دو آج جو اس میں فلاح ہے
حکم نبیؐ تھا وہ یہ ہماری صلاح ہے
45
اب تو تمہیں ہو وارثِ ذریتِ پدر
محرم کوئی تو ہو جو کھلیں بیبیوں کے سر
بے جاں ہوئے تو کون سنبھالے گا میرا گھر
قائم رہے گی تم سے مری نسل اے پسر
ناموسِ مصطفےؑ کے مدار المہام ہو
تم میرے بعد سارے جہاں کے امام ہو
46
گھر جلتے وقت تم کو اگر آگیا جلال
ہو جائے گی تباہ رسولِؐ خدا کی آل
زنجیر و طوق سامنے لائیں جو بدخصال
تم میری بیکسی کی طرف کیجیو خیاں
مطلق نہ بولنا کوئی ناری جو گرم ہو
دکھلائیو وہ صبر کہ آہن بھی نرم ہو
47
حق نے کیا ہے اب تمھیں سردارِ قافلہ
صابر جو ہیں زباں سے وہ کرتے نہیں گلہ
کڑیاں بھی جھیلتے ہیں خدا دے جو حوصلہ
بیڑی کو جا نیو کہ ہے بخشش کا سلسلہ
چشموں سے خوف حق میں رواں جوئے اشک ہو
گردن میں یوں ہو طوق کہ قمری کو رشک ہو
48
بولے یہ ہاتھ جوڑ کے سجادؑ تشنہ کام
جو مصلحت کریم کی جو مرضیِ امام
اچھا اسیر ہونے کو حاصر ہے یہ غلام
پیدل خدا کی راہ میں جاؤن گا تابہ شام
جب تک کہ بیڑیوں میں اسیرِ ستم رہوں
حضرت دعا کریں کہ میں ثابت قدم رہوں
49
فرمایا شاہ نے کہ خدا حافظ اے پسر
فرصت ملے تو آئیو بابا کی لاش پر
لیجو بہن کو گود میں لٹنے لگے جو گھر
اپنی عبا اڑھائیو ماں کا کھلے جو سر
لینا خبر رسن میں اگر ان کا ہاتھ ہو
زینبؑ تمھارے ساتھ ہیں تم ان کے ساتھ ہو
50
جب رن میں بعد عصر شہِ بحر و بر چلے
پیچھے امامِ دیں کے حرم ننگے سر چلے
چلائی دوڑ کر یہ سکینہؑ کدھر چلے
فرمایا شہ نے خالق اکبر کے گھر چلے
وہ بولی کیا اب آپ نہ تشریف لائیں گے
مڑ کر کہا حسینؑ نے ہان آب نہ آئیں گے
51
بیت الشرف سے نکلے جو سلطانِ بحر و بر
دیکھا کہ ذوالجناح کھڑا ہے جھکائے سر
حضرت نے باگ تھام کے دیکھا ادھر اُدھر
کوئی نہ دوست تھا نہ برادر نہ تھا پسر
تنہائیِ حسینؑ پہ زہراؑ نے رو دیا
غربت پہ اپنی خود شہِ والا نے رو دیا
52
اُس دم یہ جبرئیلؑ کو حق کا ہوا خطاب
سب مرچکے اکیلا ہے فرزند بو ترابؑ
گردن جھکائے روتا ہے وہ مالک الرقاب
ہاں جاکے تھام لے مرے شپیرؑ کی رکاب
کام آئے گی ہر اک کو محبت حسینؑ کی
بس آخری رہی ہے یہ خدمت حسینؑ کی
53
روحُ الامیں نے آکے جو تھامی رکابِ شاہ
گھوڑے پر جلوہ گر ہوا وه عرش بارگاہ
الله ری شان و شوکتٔ اقبال و عز و جاه
گویا براق پر تھے رسولِؐ فلک پناہ
تھا اک عروج خلق کے سرتاج کے لیے
غل تھا حسینؑ جاتے ہیں معراج کے لیے
54
حوریں تھیں ساتھ ساغرِ کو خریے ہوئے
قدسی جلو میں تھے طبق زر لیے ہوئے
جبریل تھے نجات کا دفتر لئے ہوئے
جھولی میں تھی نسیم کل تر لیے ہوئے
لٹتے ہیں پھول وادیٔ عنبر سرشت میں
دولھا برات لے کے چلا ہے بہشت میں
55
چہرے سے آشکار تھی خیر الوریٰ کی شان
پیدا تھی سر سے تا بہ قدم مرتضیٰؑ کی شان
زہراؑ کا حسنؑ اور حسنؑ مجتبیٰ کی شان
ایسے حسیں بھی ہوتے ہیں بندے خدا کی شان
ششدر ملک تھے دیکھ کے چہرہ جناب کا
جلوہ تھا ایک چاند میں، چار آفتاب کا
56
ان گیسوؤں کی مدح کرے کیا کوئی رقم
شانے پہ بھی کھلا نہ کبھی جن کا پیچ و خم
رکھتے ہیں موشگاف بھی یاں سوچ کر قدم
تاریک شب ہے دیکھ کے چل راہ اے قلم!
اے بے خبر یہ کوچۂ زلف سیاہ ہے
لغزش نہو کہ بال سے باریک راہ ہے
57
کیا ذکرِ خطر و عنبر و مشک و عبیر و عود
سونگھیں اگر یہ بو تو ملائک پڑھیں درود
کرتی ہے بوے زلفِ رسا عرش تک صعود
ژولیدہ اک گیا ہے سنبل کی کیا نمود
کمہت سے گیسوؤں کی زمین آسماں بسے
عنبر میں کب یہ بو ہے کہ سارا جہاں ہے
58
چہرہ ہے کیسوؤں میں کہ ہالے میں ہے قمر
پیدا سوا و شام میں ہے جلوۂ سحر
طول اس کلام میں ہے بہت قصہ مختصر
ہاں اب درود پڑھ کے جبین پر کرو انظر
یاں کیا فروغ روشنی کوہ طور کو
دیکھو اس آئینہ میں محمدؐ کے نور کو
59
تارا یہ صبح کا ہے کہ سجدے کا ہے نشاں
قرباں ہے ابرؤں کی کشش پر ہر ایک کماں
ہر تیر پر مژہ کے تصدق ہزار جاں
دیکھیں تمام عمر تو خاطر نہ ہوں نشاں
شرمندہ حسنِ چشم سے آہو تتار کے
نرگس کے پھول پھپند وصدقے اتار کے
60
نیلم ہیں گو کہ فرط عطش سے عقیقِ لب
نسبت بھلا ہے لعلِ بدخشاں سے ان کو کب
اپنی زباں چوسائیں جسے سید العربؑ
سولہ پہر ملے نہ اُسے آب ہے غضب
کیسی تھی دشمنی عمرو تیره بخت کو
وہ کون ہیں جو دیتے ہیں پانی درخت کو
61
قربان آبِ گوہر دندانِ بے عدیل
مشتاق جن کے کوثر و تسنیم و سلسبیل
پایا ہے اختروں نے یہ کب رتبۂ جلیل
ہیروں کو بھی صفا میں ہے دعوائے بے دلیل
ان میں یہ آب و تاب نہ یہ رنگ و ڈھنگ ہے
یہ نور کی صدف کے گہر ہیں وہ سنگ ہے
62
پوچھے یہ جوہری کوئی درِ خوش آب سے
رشتہ تمھیں ہے کچھ بھی رسالتؐ مآب سے
ادنیٰ کا کیا مقابلہ عالی جناب سے
یہ شیر فاطمہؑ سے بنے وہ سحاب سے
یہ زیب گوشوارۂ عرشِ عظیم ہیں
دعویٰ ہے کیا بدھے ہوئے درِ یتیم ہیں
63
وه ریشِ پاک روئے ضیا پر درِ جناب
گویا کہ جوفِ لیل سے نکلا ہے آفتاب
وہ صبح شیب کی ہے تو یہ ہے شب شباب
دن اس سے بہرہ مند ہے شب اس سے فیضیاب
ہو اس طرح کا چاند شبِ تار کے لیے
ایسی ہو رحل مصحفِ رخسار کے لیے
64
آئینۂ گلوے مبارک کو کیا لکھوں
بدر الدجیٰ بتاؤں کہ شمس الضحیٰ لکھوں
یا شمع بزم فاطمہؑ مرتضیٰ لکھوں
یا بوسہ گاہِ حضرت خیر الوریٰ لکھوں
پروانہ وار صدقے میں عاشق حضور کے
ڈھالا ہے شمع طور کو سانچے میں نور کے
65
شانے وہ ہیں کہ جن پہ شفاعت کا بار ہے
بازو کی آستیں سے ضیا آشکار ہے
ساعد میں قوتِ اسدِ کر دگار ہے
پنجہ وہ جس کے قبضے میں خود ذوالفقار ہے
ہے چاند سی ضیا کف نیکو سرشت کی
دس انگلیاں کلید ہیں آٹھوں بہشت کی
66
کیونکر بشر سے ہو صفت سینۂ امام
ایمان کی جان علم کا گھر عدل کا مقام
قرآن کا اور اس کا برابر ہے احترام
رتبے میں کیا سخن ہے برابر میں کیا کلام
مصحف ہے اُن کے سینۂ انور کے واسطے
سینہ ہے اُن کا مصحفِ اکبرؑ کے واسطے
67
کیسا یہ انقلاب ہے اے چرخِ بے مدار
شمر لعین اسی پہ رکھے پائے چکمہ دار
سینہ ہو جس کا مخزنِ اسرار کردگار
دوڑائیں گھوڑے اس پہ ہر برانِ کا رزار
دشمن بھی یوں بلا میں کوئی مبتلا نہ ہو
ایسے ستم ہوں اور قیامت بپا نہ ہو
68
کیا بات اس ولی کے قدم کے ثبات کی
تھی جس کے فیض سے برکت کائنات کی
قائم بنا انھیں سے ہے صوم و صلوۃ کی
ہر نقش پا دکھاتا ہے صورت نجات کی
لکھی ہوئی ہے سیرِ ارم سرنوشت میں
پیرو انھیں کے جائیں گے سیدھے بہشت میں
69
بالائے سر عملامۂ محبوب کر د گار
گورا وه رنگ اور وہ ریشِ خضاب دار
حمزہؑ کی ڈھال دوش پہ قبضے میں ذوالفقارؑ
رخ سے خدا کے شیر کا سا رعب آشکار
ہے خیرگی نگا ہ کو حسنِ جناب سے
آنکھیں ملا سکا ہے کوئی آفتاب سے
70
چتر زری لگائے تھا واں ابنِ سعد شوم
دو سو تھے گرد و پیش رئیسانِ شام و روم
وہ شور واردگیر کا وہ فوج کا ہجوم
وہ جابجا نقیبوں کا غل صف کشی کی دھوم
چھایا ہوا تھا ابر ستم مہمان پر
کیا آبنی تھی بیکس و تنہا کی جان پر
71
چپکا کھڑا تھا دھوپ میں زہراؑ کا نازنیں
ٹاپیں فرس اٹھاتا تھا جلتی تھی یہ نہ میں!
رخ سے پسینہ پونچھ کے کہتے تھے شاہِ دیں
لیجئے خبر غلام کی یا ختم مرسلیںؐ!
سر پر خدا ہے یا مرے مالک حضور ہیں
امت کا حال کس سے کہوں آپ دور ہیں
72
نانا پس اب نواسے کو جلدی بلائیے
مقتل میں آکے حال مرا دیکھ جائیے
کوثر سے بھرکے جام کوئی ساتھ لائیے
پیاسا ہوں تین روز کا پانی پلایئے
ہوتا ہے وہ ستم مروت سے دور ہے
اس سے پوچھئے کہ مرا کیا قصور ہے
73
عالم مسافرت کا ہے یا سید البشر
تنہا ہون آب کوئی نہ برا ور نہ ہے پسر
جب آگ سے جلائیں گے خیموں کو اہل شر
بچوں کو لے کے جائیں گی سیدانیان کدھر
غارت گروں کا غول جو درانہ آئے گا
اس وقت کون چادرِ زینبؑ بچائے گا
74
حضرت کی آلِ پاک کے دشمن ہیں تیغ زن
ان باغیوں نے لوٹ لیا آپ کا چمن
کشتے سب اپنے دفن کیے یا شہِ زمن
اکبرؑ کی لاش کو کوئی دیتا نہیں کفن
سب نقش ہیں سمون کے تن پاش پاش پر
گھوڑے پھرائے ہیں مرے قاسمؑ کی لاش پر
75
آئی صدائے حضرت محبوبِؐ کردگار
اے ببکس و غریب نو اسپ! ترے نثار
پیارے میں دیکھتا ہوں یہ سب تیرا حال زار
امت نہ سمجھی آہ تجھے میری یادگار
تجھ پر یہ پیاس کے نہیں صدمے گزرتے ہیں
خنجر سے اہلِ ظلم مجھے ذبح کرتے ہیں
76
روتے ہیں آج صبح سے حیدرؑ ترے لیے
شپیرؑ بے قرار ہیں شبرؑ ترے لیے
پھرتی ہے مضطرب تری مادر ترے لئے
میں پیٹتا ہوں اے مری ولبر ترے لیے
خالی ہے اے حسینؑ تری جابہشت میں
تو میرے پاس رات کو ہوگا بہشت میں
77
کس جا چھپیں گے روز قیامت کو اہل شام
اللہ سب سے لے گا ترے خوں کا انتقام
گھبرائیو! نہ اے مرے شپیرؑ تشنہ کام
بس آج عصر تک ہے یہ سب مرحلہ تمام
ایذا کے دن گزر گئے راحت سے سوئیں گے
یانچون خدا کے نور بہم آج ہوئیں گے
78
رضواں کھڑا ہے کھولے ہوے در ترے لیئے
آراستہ ہوا ہے نیا گھر ترے لیئے
رکھے ہیں سلسبیل کے ساغر ترے لیے
لہرا رہا ہے چشمۂ کوثر ترے لیے
غرفے کھلے ہیں فوج ملک کا ہجوم ہے
حورون کے غول میں تری آمد کی دھوم ہے
79
پھولا نہیں سماتا ہے فردوس کا چمن
بالیدگی سے ٹکڑے ہوا جاتا ہے بدن
عالم یہ ہے بہشت کا اے میرے کم سخن
پہنے ہو جیسے پھولوں کا گہنا نئی دلہن
کیا گیا ہیں قصر لعل کے اعلی بنے ہوئے
غل ہے حسینؑ آتے ہیں دو لھا بنے ہوئے
80
نرگس کی چشمِ تر کو ترا انتظار ہے
ہر نخل میوہ دار کو فکرِ نثار ہے
طوبیٰ کے برگ برگ کا دل بے قرار ہے
اے گل! ترا فراق درختوں پہ بار ہے
بھڑکی ہے آگ عشق کی لالہ کے داغ میں
سب ڈالیاں بھی گرد میں ڈالے ہیں باغ میں
81
خیر النساء کے ماہ پہ جب چھائی سپاہ
کچھ شہ پہ آئی کچھ سوئے دریا گئی سپاہ
تنہا جو ابن فاطمہؑ کو پا گئی سپاہ
نیزہ اٹھا اٹھا کے قریب آ گئی سپاہ
ڈالی جو سب نے آنکھ شہ ارجمند پر
بیٹھے سنبھل کے قبلہ عالم سمند پر
82
کاندھے پہ ذو الفقار کو رکھکر یہ دی صدا
بتلاؤ کیا ارادہ ہے اے قومِ اشقیا
تنہا تو ہوں مگر بخدا وندی خدا
سر لوٹتے پھریں گے بیاباں میں جابجا
پھر دم نہ لے گی تیغ علیؑ خوں میں پیر کے
پیچھے قدم ہٹاؤ جو طالب ہو خیر کے
83
ہم شیر مانتے ہیں کبھی بھوک پیاس کو
چڑھتی ہے ہم تک آتے ہوئے تپ ہر اس کو
عیش و طرب سمجھتے ہیں اندوہ و پاس کو
جس دن سے خوش ہے نہیں چھوڑا حواس کو
دل خوں ہوا پہ چشم کو پرنم نہیں کیا
اکبرؑ سے نوجوان کا بھی ماتم نہیں کیا
84
غالب رہے سدا سپہ روم و شام پر
نصرت کا ہے مدار ہماری حسام پر
رغبت ہمیں نہ آب پہ ہے نے طعام پر
عزت پہ جان دیتے ہیں مرتے ہیں نام پر
لیتے ہیں کچھ تو خالقِ اکبر سے لیتے ہیں
ہم آپ فاقے کرتے ہیں سائل کو دیتے ہیں
85
دنیا کو ہیچ پوچ سراپا سمجھتے ہیں
وہ خود برے ہیں جو اسے اچھا سمجھتے ہیں
دانا جو ہیں وہ مزرعۂ عقبیٰ سمجھتے ہیں
ہے سہل و مختصر ہم اسے کیا سمجھتے ہیں
نے تخت سے غرض ہے نہ شاہی سے کام ہے
درویش کو رضائے الہی سے کام ہے
86
ناحق شکستہ دل کو ستانے سے کیا حصول
دکھتے ہوے جگر کو دکھانے سے کیا حصول
بیکس پہ تیغیں تول کے آنے سے کیا حصول؟
اک بے گنہ کے خون بہانے سے کیا حصول
مضطر ہیں ورثہ دار جناب امیرؑ کے
والله مال و زر نہیں گھر میں فقیر کے
87
ہیں میرے ساتھ چند جو سیدانیاں غریب
بیکس عزیز مرده جفاکش بلا نصیب
ان سب کو دوست رکھتا ہے اللہ کا حبیب
رشتے میں ہیں رسولِ خدا سے بہت قریب
تھی غیر فقر کون سی دولت علیؑ کے پاس
زر کیا ردا تک نہیں ثابت کسی کے پاس
88
تقویٰ ہے زیور ان کا تو شرم و حیا لباس
ہاں ایک نقد عصمت و عفت ہے سب کے پاس
ہیں سالک طریقِ بتولؑ فلک اساس
اک اک خدا پرست ہے ایک ایک حق شناس
سب مرتضیٰ علیؑ کے چلن ان کو یاد ہیں
ایذا میں شکر کرتی ہیں فاقوں میں شاد ہیں
89
ہر دم میں محو بندگی ربِ بے نیاز
سجدے میں حق سے کہتی ہیں اپنے دلوں کا راز
روتی ہیں جب تو ہوتا ہے پتھر کا دل گداز
دامن وہ پاک ہیں کہ فرشتے پڑھیں نماز
کچھ قدر مال و زر نہیں ان کی نگاہ میں
بیٹوں کو صدقے کر دیا خالق کی راہ میں
90
چلایا ابن سید ستم پیشہ و جہول
یہ عجز ناپسند ہے یہ عذر نا قبول
لوٹیں گے بعد فتح و ظفر خانہ بتول
تیغ دو دم کو کھینچیئے باتوں سے کیا حصول
مرسل ہو یا امام ہو کچھ مانتے نہیں
پتھر ہیں قلب رحم کو ہم جانتے نہیں
91
کیا رحم کی جوانی اکبرؑ پر تھی نہ جا
مارا اسے خبر نہ ہوئی ہم کو مطلقا
ہنگام نزع اپنی زباں کو دکھا دکھا
ہنستے تھے مانگتا تھا جو پانی وہ مہ لقا
بے خیموں کی گھر سے قسم کھا کے آئے ہیں
گھوڑے اس کی لاش پہ دوڑا کے آئے ہیں
92
غیظ آگیا یہ سن کے شہ نامدار کو
کھینچا کمر سے مثل علیؑ ذوالفقار کو
جلوہ دیا جو صاعقۂ شعلہ بار کو
دہشت سے تپ چڑھی فلک بے مدار کو
سب کو یقیں ہوا کہ دو عالم الٹ گئے
روح الا میں بھی چھوڑ کے سدرہ کو ہٹ گئے
93
نعرے سے دشت گونج گیا ہل گئے جبال
جھکتے تھے بار بار درختوں کا تھا یہ حال
شیروں کے تن پہ ڈر سے کھڑے ہوگئے تھے بال
دبلے ہوئے تھے چوکڑی بھولے ہوے غزال
جنگل سے کوہ ایک جو شرر اڑ کے آئے تھے
دہشت سے ازدہے بھی دم اپنا چرائے تھے
94
چمکی اُدھر تو تیغ شہنشاہ قلعہ گیر
کوندا ادھر زمیں پہ سمند فلک سریر
شوخی میں بے بدل تھا فراست میں بے نظیر
کی تیز رو نے جست کہ نکلا کماں سے تیر
صر صر کبھی رکی ہے بھلا اونچ نیچ میں
اُترا صفوں کو پھاند کے لشکر کے بیچ میں
95
بجلی گری کہ تیغ شہ بحر و بر چلی
نکلی کمر سے بڑھ کے تو بالائے سر چلی
پہونچی شکست ادھر یہ عدو کش جدھر چلی
آگے چلی جو فتح تو پیچھے ظفر چلی
گر گر کے پائمال زبردست ہو گئے
لشکر کے سر بلند جواں پست ہو گئے
96
ڈھالیں اٹھا کے جب وہ ستم کی گھٹا بڑھی
مانند برق کو ند کے یہ جاں گزا بڑھی
ہر سو اٹھا یہ شور کہ سیل فنا بڑھی
وہ کیا بڑھی کہ کھولے ہوئے منھ قضا بڑھی
آفت کی تیغ تھی تو قیامت کا ہاتھ تھا
گویا چھری لیے ملک الموت ساتھ تھا
97
بازو کسی کا تن سے جدا تھا کسی کا سر
دو تھا بہ شکل لا کوئی گردن سے تا کمر
کوئی تڑپ رہا تھا ادھر اور کوئی اُدھر
بیٹے سے چھٹ گیا تھا پدر باپ سے پسر
بھاگڑ میں اہل ہوش بھی سب بیحواس تھے
زندہ جو تھے وہ کشتۂ تیغ ہراس تھے
98
اک وار روکنا انھیں دشوار ہو گیا
دو ہاتھ جس جواں پہ چلے چار ہو گیا
جو آزمودہ کار تھا بیکار ہو گیا
کٹکر سروں کا کھیت میں انبار ہو گیا
ہر صف لہو کے آنسوؤں سے روکے رہ گئی
سارے ستم کی کشت درد ہو کے رہ گئی
99
حق نے دیا تھا تیغ علیؑ ولی کو جس
آفت تھی اس کی باڑھ قیامت تھا اس کا کس؟
پیدل تھے راس و چپ تو پیادے تھے پیش وپس 
لیکن وہ جب چلی نہ چلا کچھ کسی کا بس
سر اون کے اڑ گئے جنھیں دعویٰ جدل کا تھا
روکے پسر کے وہ طمانچہ اجل کا تھا
100
جس صف پہ جس پرے پہ وہ خوں خوار چل گئی
ساتھ اس کے دشمنوں کے سروں پر اجل گئی
گویا چمک کے برق گری اور نکل گئی
کشتے تو کیا زمین بھی حرارت سے جل گئی
رکتا تھا ایک وار نہ دس سے نہ پانچ سے
شعلے پناہ مانگتے تھے اُس کی آنچ سے
101
بھڑکی تھی آگ ظلم کی جنگل میں ہر طرف
اک الاماں کا شور تھا مقتل میں ہر طرف
لامع تھی تیغ شام کے بادل میں ہر طرف
گرتی تھی برق کوند کے ہر دل میں ہر طرف
گرگر کے ریگ گرم پہ ناری پھڑکتے تھے
تن سے لہو نہ اُڑتا تھا شعلے بھڑکتے تھے
102
تکبیر کی صدا تو ادھرے بلند تھی
فریاد و آہ لشکر شر سے بلند تھی
موج آب ذوالفقار کی سر سے بلند تھی
ندی لہو کی رن میں کمر سے بلند تھی
سب خوں گرفتہ کشتۂ تیغ عذاب تھے
موجیں تھیں دست و پا کی سروں کے حباب تھے
103
غل تھا علیؑ کی تیغ کا منہ ہے کہ قہر ہے
دم خم میں گھاٹ باڑھ میں یکتائے دہر ہے
لوہے میں اس کے آب ہے پانی میں زہر ہے
تلوار کی چمک نہیں افعی کی لہر ہے
دل کانپتا ہے کون اجل سے دو چار ہو
اس کی ہوا لگے تو کلیجے کے پار ہو
104
رستم بھی اس کے منھ پہ ٹھہرتا نہیں کبھی
ڈوبے جو گھاٹ پر وہ ابھرتا نہیں کبھی
وہ زخم ہے اسی کا جو بھرا نہیں کبھی
زہر اس کا جب چڑھا تو اترتا نہیں کبھی
جنات اس کے سائے سے پرہیز کرتے تھے
یہ وہ بلائے بد ہے کہ ساحر بھی ڈرتے تھے
105
چمکی وہ جب تو ہاتھوں سے ہتھیار گر پڑے
گھوڑوں سے ڈر کے خاک پہ اسوار گر پڑے
سر کٹ کے پانچ سات کے اکبار گر پڑے
آگے سے جو دو بھاگ گئے چار گر پڑے
کس اس کا دیکھ لیتی تھی وہ جس میں کھوٹ تھی
تلوار کی بھی چار پہ ہر بار چوٹ تھی
106
جب رن میں وقت عصر کے تنہا لڑے حسینؑ
حیدرؑ کی شان سے لب دریا تڑے حسینؑ
ایسا لڑا نہ کوئی کہ جیسا لڑے حسینؑ
اللہ ری حرب لاکھوں سے تنہا لڑے حسینؑ
غل تھا خدا کی راہ میں بس دو ولی بڑے
یا فاطمہؑ کا لال لڑا یا علیؑ لڑے
107
دو ہاتھ حق نے خلق کئے بہر ذوالفقار
دستِ حسینؑ و دست یداللہ نامدار
ایماں قوی جو اُس سے تو دیں اس سے استوار
رونق وہ شرع کی تو یہ اسلام کا وقار
عقدے ظفر کے اوروں کے ناخن سے کیا کھلیں
ہاتھ ایسے ہوں تو جوہرِ تیغ خدا لکھیں
108
اللہ رے حسینؑ کا وہ آخری جہاد
بھولے گی حشر تک نہ زمانے کو جس کی یاد
ہر ضرب پر علیؑ ولی دے رہے تھے داد
لرزان تھا خوف سے عمر سعد بدنہاد
فوجیں کٹی پڑی ہوئی تھیں روم و شام کی
جنگل میں شور تھا کہ دہائی امام کی
109
گھوڑا بڑھا کے شاہ یہ کہتے تھے بار بار
دیکھی رسولِؐ حق کے نواسے کی کار زار
سب طرح کا دیا ہے مجھے حق نے اختیار
طالب نہیں میں فتح کا اے قوم نابگار
امت کی مغفرت سے ہے مطلب حسینؑ کو
لو آؤ بس شہید کرو اب حسینؑ کو
110
آئی صدائے حضرت محبوب ذوالجلال
ہان ابتو وقت عصر بھی ہے اے علیؑ کے لال
یہ سن کے شہ کو شوق شہادت ہوا کمال
تلوار رکھ کے میان میں بولا وہ خوش خصال
اب عنقریب خلق سے رحلت ہماری ہے
لے ذوالفقار تجھ سے بھی رخصت ہماری ہے
111
یاں اسلحہ اتار کے رکھتے تھے زیں پہ شاہ
جو پھر پڑی شکست اٹھائی ہوئی سپاد
ابر ستم میں گھرگیا خیر النسا کا ماه
تیغوں کی بجلیاں تھیں کہ اللہ کی پناہ
سینہ علیؑ کے شیر کا غرباں بن گیا
ناوک ہزارہا جو چلے جسم چھن گیا
112
برچھیوں کی نوکیں اور تن شپیرؑ ہائے ہائے
سینہ خدا کے نور کا اور تیر ہائے ہائے
بازو وہ اور نیزہ و شمشیر ہائے ہائے
اک جان اور سیکڑوں بے پیر ہائے ہائے
غش آگیا حبیب خدا کے حبیب کو
اتنا نہ تھا کوئی کہ سبنھالے غریب کو
113
تیغوں کے وار شاہ پہ چلتے تھے بار بار
زخمون کا خون چہرے پہ ملتے تھے بار بار
ٹکڑے لہو کے منھ سے نکلتے تھے بار بار
جھکتے تھے بار بار سنبھلتے تھے بار بار
یہ بیکسی بتولؑ کے آرام جاں پہ تھی
لیکن دعائے امتِ عاصی زباں پہ تھی
114
گھوڑے پہ جھومتا تھا وہ امت کا خیر خواہ
مارا کسی نے تیر سہ شعبہ گلے پہ آہ
تر ہوگئی لہو میں محمدؐ کی بوسہ گاہ
رکھکر گلے پہ ہاتھ پکارا علیؑ کا ماہ
اچھا ستاؤ روز عدالت قریب ہے
اے ساکنان شام قیامت قریب ہے
115
یہ کہہ کے ذوالجناح سے وہ مقتدا گرا
ہر زخم سے بدن کے لہو جا بجا گرا
آواز دی زمیں نے کہ عرش علا گرا
زہراؑ پکاری ہائے مرا لاڈلا گرا
ڈیوڑھی پہ اہل بیت ادھر پیٹنے لگے
سجادؑ غش سے چونک کے سر پیٹنے لگے
116
فضہ کو دیکھ کر یہ پکارا وہ نوحہ گر
دیکھا ہے میں نے خواب میں بابا کو ننگے سر
روتا ہے در پہ کون پھوپھی جان ہیں کدھر
جلدی بتا مجھے شہ والا کی کچھ خبر
چلائی وہ کہ آلِ نبیؐ در پہ روتے
مٹتا ہے گھر امام امم ذبح ہوتے ہیں
117
اٹھکر گرا جو ضعف سے وہ زار و ناتواں
تکیے پہ سر پٹک کے کہا ہائے بابا جاں
بہتِ علیؑ کے ہین سے لرزاں تھا آسماں
بانوؑ نے شاہِ دین کو سنبھالے تھیں بیبیاں
سیدانیوں کے رونے سے بچے بلکتے تھے
پردے سے سر نکال کے میداں کو تکتے تھے
118
پردہ اُٹھا کے ننھے سے ہاتھوں سے بار بار
چلاتی تھی یہ شہ کو سکینہؑ جگر فگار
مقتل سے بابا جان چلے آؤ میں نثار
رو کر صدا یہ دیتے تھے شپیرؑ نامدار
گردن کٹا کے آج اسی بن میں سوئیں گے
ہٹ جاؤ در سے تم کہ ہم اب ذبح ہوئیں گے
119
جی بھر کے دیکھ لیں دم آخر جو تم کو پائیں
تیغوں سے پرزے پرزے ہی سب جسم کیونکر آئیں
کس طرح خوں بھری ہوئی صورت تمھیں دکھائیں
بی بی وہاں تک آنے کی طاقت کہاں سے لائیں
سر سے کریں گے آج ادا فرض عین کو
با با نثار صبر کرو اب حسینؑ کو
120
لکھتا ہے ایک راوی غم کین وہاں کا حال
ہمراہ تھا سکینہؑ کے چھوٹا حسنؑ کا لال
سنکر صدائے نالۂ عموئے خوش خصال
نکلا تڑپ کے خیمے سے باہر وہ خرد سال
گھبرا کے بنت فاطمہؑ باہر نکل پڑی
بیٹے کے ساتھ ماں بھی کھلے سر نکل پڑی
121
تصویر تھا حسنؑ کی سراپا وه ماہرو
چہره تو آفتاب سا اور چاند سا گلو
عمو کا اشتیاق شہادت کی آرزو
گردن میں طوق دوش پہ گیسوئے مشک بو
دل بے قرار ہا تھ جگر پر دھرے ہوئے
آنکھیں تو نرگسی مگر آنسو بھرے ہوئے
122
کرتا وہ نرم جسم پہ وہ پھول سا بدن
خوشبو کو جس کی پہونچے نہ یوسفؑ کا پیرہن
وہ لعل لب کہ جس پہ فدا برگ یاسمن
عمامہ سر پہ سبز قبا سرخ زیب تن
یعنی پسر ہوں باد شہِ مشرقین کا
بیٹا حسنؑ کا ہون تو بھتیجا حسینؑ کا
123
بازو پکڑ کے بنت یداللہ نے کہا
چل گھر میں اے یتیم حسنؑ تجھ پہ میں فدا
چلائی ہاتھ جوڑ کے ماں غم کی مبتل
بیوہ ہوں مجھ پہ رحم کر اے میرے دلربا
قاسم گئے بہشت میں اُن سے تو یاس ہے
اب آسرا خدا کا ہے یا تیری آس ہے
124
دیکھا یہ سانحہ تو پکارے شہ زمن
لیجاؤ پھیر کر اسے خیمے میں اے بہن
اعدا کے ہاتھ سے نہ بچے گا یہ گلبدن
ڈر ہے مجھے کہ دیکھ نہ لیں اس کو تیغ زن
اس کا گلا بھی تیر ستم کا ہدف ہو
دیکھو بہن! حسنؑ کی نشانی تلف نہ ہو
125
لپٹی ہوئی تھی زینبؑ غمگین و سوگوار
ان ننھے ننھے پاؤن پہ گرتی تھی بار بار
لیکن لہو کے جوش سے دل تھا جو بے قرار
ہرگز نہ مانتا تھا کسی کی وہ گل عذار
مان اپنا ہاتھ رکھتی تھی جب دست پاک پر
ہٹ ہٹ کے پچھلے پاؤں مچلتا تھا خاک پر
126
ماں کہتی تھی کہ آؤ میں قربان جاؤں آؤ
کرتا پھٹا ہوا ہے بدل دوں تو رن میں جاؤ
وہ کہتا تھا لباس کے بدلے کفن پنھاؤ
اماں خدا کے واسطے اب ہم سے ہاتھ اُٹھاؤ
عمو کے ساتھ خدمت حیدرؑ میں جا ئینگے
گر جان جائے گی تو نہ اب گھر میں آئیں گے
127
دیکھو تو حالِ بیکسی شاہِ بحرو بر
ہے ہے علیؑ کے لال کا چہرہ ہے خوں میں تر
ٹکڑے ہیں پیچ سبز عمامے کے سر بسر
کھا کھا کے زخم دیکھ رہے ہیں ادھر اُدھر
کیوں کر نہ اس ولی کو بچانے میں کد کریں
یہ دکھ ہو غیر پر تو ہم اس کی مدد کریں
128
ماں سر پہ ہاتھ مار کے کہتی تھی ہے غضب
کیا ہو گیا پھوپی کا بھی اس دم نہیں ادب
وہ کہتا تھا کسی کا نہیں دھیان مجکو اب
رن میں اکیلے ہیں مرے عمویٰ تشنہ لب
سچ ہے کسی کا حال کوئی جانتا نہیں
میں کیا کروں ارے مرا دل مانتا نہیں
129
تیغیں چچا پہ چلتی ہیں کیوں کر نہ جائیں ہم
پالا ہے جس نے کام نہ آج اس کے آس ہم
کیونکر چچا کے بدلے نہ تلواریں کھائیں ہم
اچھا اگر بچے تو کسے منھ د کھائیں ہم
بتلاؤ گھر میں کون ہے سب کوچ کر گئے
قاسمؑ دولھن کو چھوڑ کے کیوں آج مر گئے
130
ماں روکے کہتی تھی تری ہمت کے میں نثار
لے آؤ نیمچہ تو کوئی بہر کار زار
وہ کہتا ۔۔۔۔۔۔۔۔۔۔۔ چاہیے کیا ہم کو آمدار
یہ ننھے ننھے ہاتھ ہمارے ہیں ذوالفقار
جو سیف کبریا ہیں پسر اس ولی کے ہیں
سب ہمکو جانتے ہیں کہ پوتے علیؑ کے ہیں
131
ماں کہتی تھی ارے ترے مرنے کے ہیں یہ دن
اے دلبر حسنؑ نہ جیوں گی میں تیرے بِن
لے تجھ کو منع کرے ہیں سلطان انس و جن
وہ کہتا تھا بتائیے اصغرؑ کا کیا تھا سِن
پہونچے ریاض خلد میں کس آن بان سے
گردن پہ تیر کھاکے سدھارے جہان سے
132
ناگاه صاف آئی یہ آواز مجتبا
زینبؑ اب اس کے رو کنے سے فائدہ ہے کیا
یہ خوں کا جوش ہے نہ رکے گا یہ مہ لقا
قاسمؑ کی ماں سے کہدو کہ اب اس سے ہاتھ اٹھا
چھوڑے یہ ایسے وقت میں کیونکر حسینؑ کو
بھائی پہ صدقے ہو نے دو اس نورعین کو
133
بیٹے کو روکتی ہے جو گر گر کے پاؤں پر
کیا فاطمہؑ کے لال کی اس کو نہیں خبر
صدقے حسینؑ پر ہوں جو ایسے ہوں سو پسر
ہوتا جو آج میں تو کٹاتا خود اپنا سر
موقوف کچھ جو ان پہ ہے نے خرد سال پر
فخر اس کا جو نثار ہو زہراؑ کے لال پر
134
تھر گئی یہ سن کے صدا زینبؑ حزیں
مادر بھی گر کے خاک پہ غش ہو گئی وہیں
جا پہونچا قتل گاہ میں وہ طفل مہ جبیں
غش میں زمیں یہ جھوم رہے تھے امامِ دیں
تھرا کے ہاتھ پاؤں کلیجہ الٹ گیا
پھیلا کے دونوں ہاتھ چچا سے لپٹ گیا
135
مَلنے لگا جو منھ سے منھ اپنا وہ گلزار
بولے یہ غش سے چونک کے شاہِ فلک و قار
کیوں اس بلا میں گھر سے نکل آئے ہیں نثار
دنیا میں ہو تمھیں مرے بھائی کی یادگار
بہنیں ہیں بیقرار پھوپھی ببلاتی ہیں
لو جاؤ گھر میں جاؤ کہ ماں نکلی آئی ہیں
136
کہتا تھا گرد شاہ کے پھر کے وہ لالہ مقام
میں بیکسی پہ آپ کی قربان یا امام
گھر میں نہ جب ہوں آپ تو پھر گھر سے کیا ہے کام
حضرت جہاں رہیں گے رہے گا وہیں غلام
قاسمؑ اسی شبعیہ پیمبرؑ کے ساتھ ہیں
اب گھر کہاں کا ہم علی اصغرؑ کے ساتھ ہیں
137
آتے تھے تیغیں توں کے حضرت پہ جب شریر
بڑھ بڑھ کے ظالموں کو ہٹاتا تھا وہ صغیر
کہتے تھے ایک ایک سے شاہ فلک سریر
اس کے عوض لگاؤ مجھے گرز و تیغ و تیر
معصوم ہے یتیم ہے اور خرد سال ہے
اے اہل شام یہ زنِ بیوہ کا لال ہے
138
وہ کہتا تھا چچا پہ نہ تیغیں علم کرو
منظور ان پہ جو ہے وہ مجھ پر ستم کرو
موقوف عزم قتل امام اہم کرو
جھکتا ہوں میں بدن سے مرا سر قلم کرو
سمجھ غنیمت اس شہ عالی مقام کو
دنیا میں پھر نہ پاؤگے ایسے امام کو
139
تلوار تول کے جو بڑھا اک عددے دیں
گھبرا گیا تڑپ گیا وہ طقل مہ جبیں
بولا چڑھا کے کرتے کی ننھی سی آستیں
کیا میرے عم کو قتل کرے گا تو اے لعیں
کافر بھی ہو کوئی تو نہ ایسا عمل کرے
جا دور ہو خدا ترے ہاتھوں کوشش کرے
140
سن کر یہ بات غیظ میں آیا وہ نابکار
چاہا کہ مارے شاہ کو ہمشیر آبدار
معصوم نے بڑھا دیا ہاتھوں کو ایک بار
دونوں کلائیوں پہ لگا اک ستم کا وار
صدمہ ہوا  حسنؑ کے دل درد ناک پر
بچے کے دونوں ہاتھ گرے کٹ کے خاک پر
141
تڑپا جو گرکے گود میں شہ کے وہ نونہال
آئی صدائے فاطمہؑ ہے ہے حسنؑ کے لال
ماں نکلی خیمہ گاہ سے بکھرائے سر کے بال
سر پٹتے تھے ہاتھوں سے شپیرؑ خوش خصال
ہے ہے یتیم کہہ کے جو ماں بلبلاتی ہے
رن سے حسنؑ کے رونے کی آواز آتی ہے
142
پانی چچا سے مانگتا تھا وہ مہ منیر
مارا کسی نے چاند سی گردن پہ ایک تیر
کھینچا جو شہ نے تیر تو حالت ہوئی تغیر
آغوش سے تڑپ کے گرا خاک پر صغیر
کرتا تمام خون سے گردن کی بھر گیا
دامن میں شہ کے ہچکیاں لے کے مرگیا
143
منھ کرکے سوئے چرخ پکارے شہِ امم
یا رب ترے حسینؑ پر ہوتے ہیں یہ ستم
دکھ پر ہے دکھ جفا پہ جفا اور غم پہ غم
ابتک نہیں ڈگے ہیں تری راہ سے قدم
اعدا میں قید زینبؑ عالی صفات ہو
دوزخ سے ۔۔۔۔۔۔۔۔۔۔۔ علیؑ کی نجات ہو
144
غش ہو گئے یہ کہہ کے جو شپیرؑ نامور
چلّایا فوج کو پسر سعد بد  گہر
شمر و سنان، نوفل حجاج ہیں کدھر
ہاں جلد کاٹ لو پسرِ فاطمہ کا سر
بیٹھو نہ جب تک سر شبیرؑ کٹ نہ جائے
زینبؑ تن حسینؑ سے آ کر لپٹ نہ جائے
145
تاکید کرکے جوں ہی ہٹا وہ عدوے دیں
نکلے اُٹھائے تیغوں کو چا لیس اہل کیں
تھرائے آسمان لرزنے لگی زمیں
تھا غش میں قبلہ رو پسر ختم مرسلیںؐ
چادر تھی اک لہو کی تن پاش پاش پر
رکھے تھے دونوں ہاتھ بھتیجے کی لاش پر
146
بڑھ کر بن انس جو ہیں آیا قریب تر
حضرت نے آنکھیں کھول کے دیکھا ادھر ادھم
بھاگا شقی زمیں پہ تلوار پھینک کر
جو پوچھتا تھا کہتا تھا اس سے وہ بد گہر
کاٹوں گا میں گلا نہ شہ مشرقین کا
محبوب حق کی گود میں ہے سر حسینؑ کا
147
ڈر کر کسی نے جب نہ کیا عزم قتل شاه
خنجر کو تیز کرکے بڑھا شمر روسیاه
ترک ادب کا ڈر ہے کہوں کس زباں سے آہ
پیٹو! سروں کو ذبح ہوئے شاہ دیں پناہ
گھر لٹ گیا بتولؑ کا دنیا اجڑ گئی
زینبؑ سے شاہ شاہ سے زینبؑ بچھڑ گئی
148
حضرت کو ذبح کرکے ہٹا جب وہ بد گہر
زلفیں پکڑ کے لے چلا سبطِ نبیؐ کا سر
ٹکرائے کوہ آگئے جنبش میں بام و در
آندھی اٹھی سیاہ کہ اڑ اڑ گئے شجر
غل تھا کہ اُٹھ گئی برکت اب جہاں سے
قطرے لہو کے گرنے لگے آسمان سے
149
ہاں عاشقو حسینؑ کے آہ و بکا کرو
زہراؑ کا ساتھ دو مددِ مصطفےؐ کرو
حق محبت شہ والا ادا کرو
بے سر ہوئے حسینؑ قیامت بپا کرو
مجھو شریک مجلس ماتم بتولؑ کو
سب مل کے دو حسینؑ کا پرسا رسولؐ کو
150
یا مصطفےؐ حضور کے پیاروں کو روتے ہیں
یا فاطمہؑ حسینؑ کے قربان ہوتے ہیں
سنکر حدیث ومرثیہ جانوں کو کھوتے ہیں
سر پیٹتے ہیں اشکوں سے دامن بھگوتے ہیں
تھی واں ہماری یاد شہ مشرقین کو
پھر کس کو روئیں ہم جو نہ روئیں حسینؑ کو
151
بس اے انیسؔ طول سے بہتر ہے اختصار
یہ بزم اور آج کا پڑھنا ہے یادگار
کم ہے جو اس سخن پہ جواہر کریں نثار
بہتر ہے موتیوں سے تری نظم آب دار
سچ ہے یہ طرز خاص کوئی جانتا نہیں
جو جانتا ہے اور کو وہ مانتا نہیں

سلام
بیکسی کا شہ کی چرچا رہ گیا
مجرئی مہمان پیاسا رہ گیا
دیر آئے پر یہ جلد آئے رسولؐ
دور لاکھوں کوس سایا رہ گیا
الله الله قرب معراج رسولؐ
دو کماں سے فرق ادنیٰ رہ گیا
جب گستہ ہو گیا تار نفس
کون سا الفت کا رشتا رہ گیا
