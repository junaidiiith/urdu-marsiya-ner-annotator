www.emarsiya.com

رن سے جب کھا کے سناں اکبر ذیشاں آئے
ماں کی خدمت میں کوئی آن کے مہماں آئے
گھر میں لاشے کو لیے شاہ شہیداں آئے
نوحہ گر، خاک بسر چاک گریباں آئے
دی صدا قتل ہوا یوسف ثانی، بانو !
مل گئی خاک میں اکبر کی جوانی، بانو!

شہ کے کاندھے پہ جو دیکھا علی اکبر کو نڈھال
مُردنی چھا گئی چہرے پہ ہوا ماں کا یہ حال
رو کے چلائی کہ ہے ہے مرے بچے مرے لال
صدقے جاؤں تمھیں راس آیا نہ اٹھارواں سال
ٹکڑے تیغوں سے بدن ہو گیا سارا ہے ہے
کون تھا جس نے مرے لال کو مارا ہے ہے

سُن کے مادر کی صدا کھول دیے دیدہ نم
ہاتھ اٹھا کر کہا، روؤ نہ مرے سر کی قسم
پاس آ کر ہمیں چھاتی سے لگاؤ اس دم
رن سے آئے ہیں تمھاری ہی ملاقات کو ہم
پھر یہ گھر آپ کے اقبال سے دیکھا، اماں
پھر تمھیں آ کے عجب حال سے دیکھا، اماں

بال کیوں کھولے ہو کیوں پھینک دی سر سے ردا
خاک کیوں منہ پہ مَلی ہے، یہ پسر تم پہ فدا
نیل سینے پہ پڑا، کیوں ہے گریبان پھٹا
شاہ دنیا میں سلامت رہیں، کیا یہ کیا
مر گئے یہ نہ سخن منھ سے نکالو اماں
میں تو جیتا ہوں کلیجے کو سنبھالو اماں

زخمی ہونے کی مرے کس نے خبر پہنچائی
جھوٹ ہے، میں نے تو ہر گز نہیں برچھی کھائی
آپ تک بیٹے کو تقدیر سلامت لائی
دیکھے حضرت کے قدم تن میں مرے جان آئی
مرگ کے پہلے ہو ماتم یہ زبوں ہے، اماں
میرے کپڑوں پہ تو عباس کا خوں ہے، اماں

غش کے آنے کی کہوں وجہ کہ کیوں غش آیا
تیسرا دن ہے کہ پانی نہیں میں نے پایا
دھوپ میدان کی اور سر پہ نہ تھا کچھ سایا
گر پڑا گھوڑے سے تیورا کے تمھارا جایا
مر چکا تھا یہ مقدر نے بچایا، اماں!
دوڑ کر باپ نے گودی میں اٹھایا، اماں!

بولی بانو کہ جو کہتے ہو، خدا یوں ہی کرے
اے مرے لال! یہ ماں تیری بلا لے کے مرے
لاؤ دھو ڈالوں اگر خون میں کپڑے ہیں بھرے
چاند سے ہاتھ ہیں پھر کس لیے چھاتی دھرے
مجھ کو معلوم ہوا خلق سے جاتے ہو تم
میرے رونے کے لیے زخم چھپاتے ہو تم

آہ کی گہ کے یہ اکبر نے بصد رنج و ملال
درد چھاتی میں اٹھا، غیر ہوا اور بھی حال
دل میں یہ سوچ کے رونے لگا وہ نیک خصال
ہم سفر کرتے ہیں اماں کو ہے شادی کا خیال
جسم میں ہو گا کفن، خاک پہ چہرہ ہوگا
نہ دُلھن ہوگی، نہ اولاد، نہ سہرہ ہوگا

کہہ کے یہ غش ہوئے پھر مجھ سے نہ کچھ کی گئی بات
قطع کرنے لگی شمشیر اجل نخل حیات
ہچکی اک آئی، تڑپنے لگا وہ نیک صفات
ہٹ گئے سینے سے وہ خون میں ڈوبے ہوئے ہات
بانو چلائی مگر دم نہ پسر میں دیکھا
زخم سے چھاتی کے سوراخ جگر میں دیکھا

دونوں ہاتھوں سے لگی پیٹنے ماں سینہ و سر
خاک پر گر کے کہا، ہائے پسر ہائے پسر
مجھ سے کہتے تھے کہ زخمی نہیں، میں تو مادر
زخم اس طرح کا اور مجھ سے چھپایا دلبر
لعل سی جان کے جانے کا نہ وسواس کیا
میرے غم کھانے کا ’قربان گئی‘ پاس کیا

میں تو کہتی تھی زباں خشک ہے اور رنگ ہے زرد
دوپہر پیاسے لڑے، ہو گئیں زلفیں پُر گرد
ہاتھ اور پاؤں، سبب کیا جو ہوئے جاتے ہیں سرد
اب تڑپتی ہوں زمیں پر، نہیں تم کو مرا درد
پاس بلوا کے سکینہ کو بہت پیار کیا
زخم کے درد کا اماں سے نہ اظہار کیا

بین سے بانو کے تھا خیمے میں اک حشر بپا
لاش کے پاس تڑپتے تھے امام دوسرا
اتنے میں آن کے فضہ نے یہ حضرت سے کہا
خط لیے اک شتر اسوار ہے ڈیوڑھی پہ کھڑا
ٹکڑے دل ہوتا ہے کچھ بات وہ جب کرتا ہے
آپ کو اور علی اکبر کو طلب کرتا ہے

رو کے کہنے لگے فضہ سے شہ عرس مقام
میں تو مظلوم نہیں لائق پیغام و سلام
پوچھتا ہے جسے ان کا تو ہوا کام تمام
جا کے لے آ جو لفافے پہ رقم ہو مرا نام
حسرت نامہ و پیغام کسے باقی ہے
اب تو مجھ کو خط شمشیر کی مشتاقی ہے

فضہ لے آئی وہ خط جا کے بہ چشم خوں بار
تھا لفافے پہ رقم عرضی صغرا بیمار
نام پر بیٹی کے رونے لگے شاہ ابرار
پڑھ کے سرنامے کو آنکھوں سے لگایا اک بار
غم سے دیکھا نہ گیا بانوے بے پر کی طرف
آہ کی دیکھ کے لاش علی اکبر کی طرف

پوچھا بانو نے، یہ خط کس کا ہے بتلا، واری
بن پڑھے متصل آنکھوں سے لہو ہے جاری
شہ نے فرمایا مدینے میں جو ہے غم آزاری
کشتہ صدمہ فرقت مری صغرا پیاری
یوں نہ تقدیر نے دیدار دکھایا اس کا
مر گئے جب علی اکبر تو خط آیا اس کا

نامہ کھولا تو ہوا اور بھی اک خط معلوم
اس کو مٹھی میں چھپانے لگے شاہ مظلوم
صفحہ رُخ پہ ہوا اور بھی اشکوں کا ہجوم
دوسرا کس کا ہے خط، بولی یہ ام کلثوم
کہا زینب نے کہ مادر کو لکھا ہوئے گا
بولی بانو، علی اکبر کو لکھا ہوئے گا

شاہ رونے لگے بہنوں کو دیا کچھ نہ جواب
عرضی فاطمہ صغرا کا پڑھا سب القاب
بعد القاب کے لکھا تھا کہ اے عرش جناب
بیٹی جیتی تو ہے اب تک پہ بہت ہے بیتاب
ہم کو کیا اب جو ہوا آپ کا آنا، بابا
یاں ہمیں ہوتے ہیں دنیا سے روانہ، بابا

پڑھ چکے شہ خط صغرا کا جو مضموں سارا
پھینک عمامے کو اک آہ کا نعرہ مارا
اور بصد درد یہ بولا وہ علی کا پیارا
دوسرے خط کے نہیں پڑھنے کا مجھ کو یارا
حال صغرا نے جو لکھا ہے سنائے کوئی
یہ جو سوتے ہیں پڑے ان کو جگائے کوئی

بولے پھر لاش سے رو کر علی اکبر اٹھو
خط پڑھو لے کے بہی کا، علی اکبر اٹھو
جاں بلب باپ ہے اٹھو علی اکبر اٹھو
کیسا یہ خواب ہے تم کو، علی اکبر اٹھو
روز رہتی تھی تمھیں یاد وطن کی بیٹا
جا کے قاصد سے خبر پوچھو بہن کی بیٹا

لاش کے گرد کھڑے روتے تھے سب اہل حرم
خط کے پڑھنے سے ہوا اور بھی جوش ماتم
بانو چلائی کہ چپکے رہو لوگو، اس دم
سن تو لوں بھائی کو بھینا نے کیا ہے جو رقم
کیا خوش ہوتے وہ اس نامے کو پڑھ کر ہے ہے
خط بھی تب آیا کہ جب مر گئے اکبر ہے ہے

پڑھ چکے جب تو کیا بانو سے رو رو یہ کلام
بھائی کی یاد رہا کرتی تھی صغرا کو مدام
سوتا ہے خاک پہ بیجان، وہ میرا گلفام
بھیجوں کیا صغرا کو بھائی کی طرف سے پیغام
ہے گلا اکبر دل گیر کو لکھا صاحب
لو سنو بیٹے کی تقدیر کا لکھا صاحب

سرنامہ پہ تو بیمار نے یہ ہے لکھا
بھائی جاں مہر و سپہر کرم لطف و عطا
گوہر برج صداقت گل گلزارِ وفا
سروقد غنچہ دہن، ماہ جبیں، مہر لقا
خلق میں آپ کا دم تا صد و سی سال رہے
گھر میں کب تک یہ بہن مضطرب الحال رہے

ابھی جیتی ہوں میں، آنا ہو تو آؤ بھیا
موت گھیرے ہوئے ہے مجھ کو بچاؤ بھیا
چاند سی شکل مجھے آ کے دکھاؤ بھیا
اپنی بھینا کو گلے آ کے لگاؤ بھیا
پھر جو آؤ گے تو مرقد ہی پہ آنا ہوگا
ہم نہیں ہوویں گے اور سارا زمانہ ہوگا

مجھ کو معلوم ہے فرصت تمھیں اتنی ہے کہاں
آتا ہوئے گا زیارت کے لیے ایک جہاں
ماں کے ہو لخت جگر باپ کے ہو جسم کی جاں
کب وہ چاہیں گے کہ ہو جاؤ تم آنکھوں سے نہاں
منزلیں سخت ہیں، ایذا نہ اٹھانے دیں گے
آؤ گے بھی تو نہ بابا تمھیں آنے دیں گے

پوری تحریر میں تھا شکووں کا دفتر لکھا
دل پہ قابو نہ رہا رو دیے شاہ شہدا
رکھ کے خط سینہ اکبر پہ یہ حضرت نے کہا
پڑھ دیا ہم نے جواب اس کا لکھو تم بیٹا
انتظاری میں فقط زیست کے دن بھرتی ہے
لو خبر جلد کہ بیمار بہن مرتی ہے

منھ مدینے کی طرف کر کے یہ بانو نے کہا
تری مایوسی کے صدقے مری بیکس صغرا
تم نے لکھا تھا جسے خط میں کہ آؤ بھیا
برچھی سینے پہ لگی، مرگیا وہ ماہ لقا
جان یاں ان کے ہیہات گئی اکبر کی
اب قیامت پہ ملاقات گئی اکبر کی

ماں پہ آفت کا فلک ٹوٹ پڑا اے دختر
نوجواں ہو کے دغا دے گئے مجھ کو اکبر
کوکھ اجڑی مری مارا گیا میرا دلبر
منتظر جس کی تھیں، وہ کر گئے دنیا سے سفر
کیا کروں ہائے مقدر سے مرا زور نہیں
لاشِ اکبر کو میسر کفن و گور نہیں

کر کے یہ بین لگی رونے جو وہ خستہ جگر
لے گئے لاش کو چھاتی سے لگا کر سرور
نامہ بر ہو کے قدم بوس شہ جن و بشر
عرض کرنے لگا فرمائیے اکبر ہیں کدھر؟
مل چکا آپ سے اب مجھ کو تلاش اُن کی ہے
شہ نے فرمایا کہ لے دیکھ یہ لاش اُن کی ہے

ہوئی اس بین سے بانو کے قیامت برپا
لے گئے خیمے سے لاشہ کو امام دوسرا
بس انیسؔ آگے مناسب نہیں ہے طول کی جا
جن کا مداح ہے تو، تجھ کو وہی دیں گے صلا
کر دعا یہ کہ محب حشر تک آباد رہیں
دوستداران حسین ابن علی شاد رہیں
