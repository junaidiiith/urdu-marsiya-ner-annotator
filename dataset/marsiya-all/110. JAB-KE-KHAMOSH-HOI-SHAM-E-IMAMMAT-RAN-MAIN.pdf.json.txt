www.emarsiya.com

جب کہ خاموش ہوئی شمع امامت رن میں
دن کو پیدا ہوئی ظلمت کی علامت رن میں
اور تڑپنے لگا وہ سر و ساقامت رن میں
صاف ظاہر ہوئے آثار قیامت رن میں
چرخ ہلتا تھا، زمیں خوف سے تھرّاتی تھی
نالۂ فاطمہؑ زہرا کی صدا آتی تھی

شور تھا فاطمہ کا راحتِ جاں قتل ہوا 
ہائے پانی نہ ملا تشنہ دہاں قتل ہوا
حق کے سجدے میں امام دو جہاں قتل ہوا
قبلۂ دین شرف کون و مکاں قتل ہوا
ظلم اعدا سے ہوا یثرب و بطحا خالی
ہو گئی پنجتنِ پاک سے دنیا خالی

تشنہ و بے کس و مظلوم و مسافر ہے ہے
بوند پانی کی نہ پائی دم آخر ہے ہے
تابعِ مرضی حق صابر و شاکر ہے ہے
روضٔہ احمدِؐ مرسل کے مجاور ہے ہے
سر لیے جاتے ہیں نیزے کے چڑھانے کے لیے
کوئی آتا نہیں لاشہ بھی اٹھانے کے لیے

بی بیاں ڈیوڑھی پہ چلاتی تھیں کھولے ہوئے سر
ہائے فرزند علیؐ ہائے محمدؐ کے پسر
کہتی تھی پیٹ کے سر زینب تفتیہ جگر
سبطِ احمدؐ تری مظلومی کے صدقے خواہر
تم نے پردیس میں منھ بہنوں سے موڑا بھائی
آپ جنت میں سدھارے ہمیں چھوڑا بھائی

گھر میں زہراؑ کے تو ماتم تھا ستم گاروں میں عید
روز عاشور کو سمجھے تھے لعیں روز سعید
غل ستقا سجدے میں ہوا فاطمؑہ کا لال شہید
آلِ احمدؐ پہ ظفر یاب ہوئی فوجِ یزید
قتل فرزند ہوا، غالبِ ہر غالب کا
کٹ گیا باغ علیؑ ابن ابی طالبؑ کا

اپنے خیمے میں ادھر بیٹھا تھا کرسی پہ عمر
کہ خبرداروں نے ناگاہ یہ دی آکے خبر
لے مبارک ہو کہ مارا گیا زہراؑ کا پسر
فاطمہؑ روتی رہی کاٹ لیا شمر نے سر
خیمے کی ڈیوڑھی پر سیدا نیاں چلاتی تھیں
بیٹیاں فاطمہؑ کی رن میں چلی آتی تھیں

کہہ کے یہ کرسی زریں سے اٹھا وہ بے دیں
شکر ہے قتل ہوا بادشۂ عرش نشیں
آیا خوش ہوتا ہوا سامنے یوں شمر لعیں
سر تھا اک ہاتھ میں، ایک ہاتھ میں تھا خنجر کیں
کہتا تھا شیدِ لولاک کا گھر خاک ہوا
لے عمر! خاتمۂ پنجتن پاک ہوا

تیرا اقبال تھا یا ور کہ مہم ہو گئی پسر
اس کا یہ سر ہے جو تھا فاتح خیبر کا پسر
خنجرِ ظلم سے کاٹا ہے محمدؐ کا جگر
آج گل ہو گئی شمع لحد پیغمبر
نالۂ شیر الہی کی، صدا آیا کی
میرا خنجر نہ رکا فاطمہؑ چلایا کی

اس نے دیکھا جو سر پاک امام خوش خو
چاہتا تھا کہ ہنسے پر نکل آئے آنسو
بولا یہ شمر سے وہ آلِ پیمبر کا عدد
کس طرح قتل کیا مجھ سے مفصل کہہ تو
تیغ جب حلق پہ رکھی تھی، تو کیا کرتے تھے
اس نے رد کر کہا اُمت کی دعا کرتے تھے

جب میں نزدیک گیا کھینچے ہوئے خنجر کیں
قبلہ رو بیٹھے تھے بے ہوش شۂ عرش نشیں
ہاتھ تھے خاک پہ اور سجدۂ خالق پہ جبیں
آستیں میں نے جو الٹی تو لرزتی تھی میں
عرش تھراتا تھا جب فاطمہؑ چلاتی تھی
الاماں کی مرے خنجر سے صدا آتی تھی

زانو اس سینۂ بے کینہ پہ رکھنے لگا جب
شور تھا چار طرف ہائے غضب ہائے غضب
تھامے ہاتھوں سے جگر کہتے تھے سلطان عرب
میرا سینہ ہے یہ اس سینے کا لازم ہے عرب
تجھ کو اللہ نہ بخشے گا یہ کیا کرتا ہے
سر شبیرؑ کو خنجر سے جدا کرتا ہے

گردن سبط پیمبرؐ پہ جو رکھا خنجر
شہ بے کس نے عجب یاس سے کی مجھ پہ نظر
پھر گئی آنکھوں تلے گردشِ چشمِ حیدر
رو کے فرمایا کہ زینبؑ تو نہیں ڈیوڑھی پر
اوٹ کچھ کر لے کہ وہ جی سے گزر جائے گی
ذبح ہوتے مجھے دیکھے گی تو مر جائے گی

ذبح کے وقت کا احوال سناؤں تجھے کیا
زینبؑ آپہونچی تھی شبیر تلک ننگے پا
سر برہنہ تھے نبیؐ پیٹے تھے شیر خدا
رکھے دیتی تھی گلا ، تیغ کے نیچے زہراؑ
جب علیؑ ہاتھ پکڑتے تھے تو ہٹ جاتی تھی
پھر تڑپ کرشۂ بے کس سے لپٹ جاتی تھی

ماں کے احوال پہ روتا تھا علیؑ کا جانی
ہو نٹھ سوکھے ہوئے تھے پیاس کی تھی طغیانی
مجھ سے منہ پھیر کے دو مرتبہ مانگا پانی
سبط احمد کی کوئی بات نہ میں نے مانی
زیر شمشیر گلوئے شہؑ خوش خود دیکھا
آسماں ہل گئے جب چھاتی پہ زانو دیکھا

ضرب اول میں شہ دیں نے کہا بسم اللہ
دوسری بار پکارے مددے یا جدّاہ
تیسری ضرب میں آئی یہ صدائے جاں کاہ
بخش دے حشر میں یارب مرے شعیوں کے گناہ
پھر نہ کچھ حضرت شبیرؑ کی آواز آئی
جب گلا کٹ گیا تکبیر کی آواز آئی

شمر اظلم سے خوشی ہو کے لگا کہنے عمر
شکر سے شکر کہ جلدی یہ مہم ہوگئی سر
حکم دے فوج کو کوئی ابھی نہ کھولے کمر
جلد غارت کریں ابن اسداللہ کا گھر
دن بہت کم ہے بس اب فکر زرد مال کریں
لٹ چکے خیمے تو پھر لاشوں کو پامال کریں

شمر چلایا یہ سنتے ہی کہ اے شکر شام
غارتِ خیمہ کا ہے حکم، چلے فوج تمام
دیر کا وقت نہیں اب کہیں ہو جائے نہ شام
جس کے جو ہاتھ لگے لوٹ لے اسباب تمام
پاس ناموس نبیؐ کے زرو زیور نہ رہے
ہاں سیر زینب و کلثوم پر چادر نہ رہے

محکم یہ سن کے چلے خیموں پہ اعدا کے پرے
شور تھا رحم نہ ہرگز کوئی رانڈوں پر کرے
کاٹ کر لاشوں کے سر نیزے کی نوکوں پہ دھرے
 نہ خدا سے نہ علیؑ سے نہ پیمبر سے ڈرے
آلِ احمدؐ پہ عجب طرح کی آفت آئی
فوج کیا آئی کہ خیمے میں قیامت آئی

مضطرب پھرتی تھیں سیدانیاں کھولے ہوئے بال
ماؤں کی گودیوں میں چھپتے تھے ڈر سے اطفال
خوف کے مارے سکینہؐ کا عجب تھا احوال
ماں سے لپٹی ہوئی چلاتی تھی وہ نیک خصال
جاں بلب ہوں مرے بچپن پر ترس کھائے کوئی
رن سے جلدی مرے بابا کو بلا لائے کوئی

ارے لوگو مرے بھیا علی اکبرؑ ہیں کہاں؟
کسی سے پوچھوں میں پھوپھی جان کے دلبر ہیں کہاں؟
لوٹی جاتی ہے دلہن قاسم بے پر ہیں کہاں؟
اُن کے قرباں میں عباسی دلاور ہیں کہاں؟
ظلم تو لشکر اعدا ہے دکھاتا مجھ کو
کوئی اس وقت بچانے نہیں آتا مجھ کو

یہ تلاطم تھا کہ خیمے میں دھنسے غارت گر
اور لٹنے لگا ناموس نبیؐ کا زیور
دختر فاطمہؐ کے سر پہ نہ چھوڑی چادر
شور تھا جلد بتاؤ کہ خزانہ ہے کدھر؟
گاڑ رکھی ہے کہاں؟ سبط نبیؐ کی دولت
کیا ہوئی احمدؐ و زہراؑ و علیؑ کی دولت

بیبیاں کہتی تھیں بکھرائے ہوئے چہروں پہ بال
گھر سخی کا ہے یہ بے جا ہے یہاں زر کا خیال
کرتا تھا فاقے پہ فاقے اسداللہ کا لال
نہ دفینہ ہے نہ دولت ہے، نہ زیور ہے نہ مال
اب حسین ابن علیؐ سے ہے زمانہ خالی
ہو گیا آج محمد کا خزانہ خالی

غش میں بستر پہ جو سجاد پڑے تھے تنہا
ننگے سر دوڑی گئی بالی سکینہ اس جا
ننھے سے ہاتھوں سے بازو کو ہلا کر یہ کہا
پھوپھی اماں کی ردا چھن گئی اٹھو بھیا
شمر نے بانوئے آوارہ وطن کو لوٹا
ستم ایجادوں نے اک شب کی دھن کو لوٹا

اٹھو صدقے گئی دیکھو کہ یہ کیسا ہے ستم
برچھیاں تانے ہوئے گھر میں کھڑے ہیں اظلم
چونک کر غش سے پکارے یہ امام عالم
ہائے شاید سیر شبیر ہوا تن سے قلم
رہ گئے ہم اسداللہ کا پیارا نہ رہا
ہے غضب خلق میں سرتاج ہمارا نہ رہا

ہاتھ چہرے پہ دھرے کہتی تھی یہ زینبؑ زار
کوئی دنیا میں نہیں ہووے گی مجھ سی نادار
لٹ گئی آن کے اس بن میں علی کی سرکار
اب تو محتاج ہوں چادر کو بھی میں سینہ فگار
شکر کرتی ہوں کہ اللہ نے احسان کیسے کیے
پاس دو لال تھے وہ بھائی پہ قربان کیسے کیے

کہتے تھے یہ کہ لعینوں کا ہوا گرد ہجوم
قتل اس کو بھی کرو تھی یہی جلادوں میں دھوم
برچھیاں تان کے سب بولے کہ اُٹھ او مغموم
باپ مارا گیا شاید نہیں تجھ کو معلوم
باندھ مضبوط کمر کانٹوں پہ جانے کے لیے
بیڑیاں آتی ہیں پاؤں میں پہنانے کے لیے

آگیا غیظ میں یہ سُن کے علیؑ کا دلدار
کانپتے ہاتھوں سے بستر سے اُٹھائی تلوار
شمر اظلم سے یہ فرمایا کہ او ناہنجار
سب تیری فوج کو کافی ہوں میں گو ہوں بیمار
اولعیں، صاحب شمشیر کا پوتا ہوں میں
قید ہونے کا نہیں شیر کا پوتا ہوں میں
اُس کا بیٹا ہوں میں دو لاکھ سے کی جس نے جدال
قید کر لیوے مجھے کیا ترے لشکر کی مجال
پاٹ دوں نعشوں سے اک دم میں یہ میدان قتال
غضب آجاتا ہے جس دم نہیں ہمیں آتا ہے جلال
ہم وہ ہیں جن سے رسولوں نے مدد چاہی ہے
دست بیمار میں بھی زور یداللہی ہے

بیچ میں آگئیں سب بیبیاں کھولے ہوئے سر
بانو چلائی کہ ہے ہے مرے بیمار پسر
کہا زینبؐ نے پھوپھی صدقے ہو اے نور نظر
کچھ تمھیں یاد ہے کیا کہہ گئے تھے تم سے پدر
جنگ کا قصد نہ اے سید سجاد کرو
شۂ بے کس کی وصیت کو ذرا یاد کرو

لے کے بھائی کی بلائیں یہ پکاری کبریٰ
وقت رخصت تمھیں کچھ لکھ کے ہے بابا نے دیا؟
خط وصیت کا ہے تم اس کو تو پڑھ لو بھیّا
لے کے اس نامے کو سجاد نے آنکھوں پہ رکھا
بولے دیکھوں خطِ شبیرؑ میں کیا لکھا ہے؟
اور بیمار کی تقدیر میں کیا لکھا ہے

خط جو کھولا تو یہ لکھا تھا پس از حمد و ثنا
مرے عابد تری مظلومی کے صدقے بابا
ہم تو اب جاتے ہیں اسے لال کٹانے کو گلا
سب کو سونپا تمھیں اور تم کو خدا کو سونپا
تابعِ مرضیِ حق اپنے مرے عابد رہنا
باپ کی بے کسی و یاس کے شاہد رہنا

لوٹنے آئے میرے بعد جو فوج دشمن
منھ سے نکلے نہ بجز شکر خدا کوئی سخن
طوق لادیں تو خوشی ہو کے جھکانا گردن
کیجو اُمّت کی دعا باندھیں جو ہاتھوں میں رسن
گھر کے لٹنے کا نہ اے لال تاسف کرنا
میری سند بھی جلا دیں تو نہ تم اُف کرنا

رکھیو امت پہ نبیؐ کی نظرِ لطف و کرم
کھینچیو تیغ نہ جھنجلا کے، مرے سر کی قسم
ہم کو سب طرح کی قدرت تھی ، پہ مارا نہیں دم
اے مری جان ڈگے راہ رضا سے نہ قدم
مرکے بھی تم سے نہ غافل یہ پدر ہوئے گا
شام تک ساتھ تمھارے مرا سر ہوئے گا

پڑھ چکا باپ کی تحریر کو جب وہ بیمار
اشک انکھوں سے بہے ہاتھ سے رکھدی تلوار
دیکھ کر لشکر کفار کو یہ کی گفتار
طوق و زنجیر کو لے آؤ نہیں اب انکار
ہاتھ باندھو یہ گرفتار بلا حاضر ہے
پاؤں سوجے ہوئے حاضر ہیں گلا حاضر ہے

سُن کے بیمار کی تقریر بڑھے اہل جفا
پھنس گیا طوق میں وہ چاند سا پُر نور گلا
ہوئی زنجیر کے نالوں سے قیامت برپا
جب بندھے ہاتھ تو فرمایا کہ یا عقدہ کشا
میں تو صابر ہوں پہ حضرت یہ ستم دیکھتے ہیں
آئی آوازِ یداللہ کہ ہم دیکھتے ہیں

اتنے میں جلنے لگا خیمہ سلطان اُمم
بچے لے لے کے نکلنے لگے ڈیوڈھی سے حرم
دوڑا معصوم سکینہؑ کی طرف اک اظلم
دونوں کانوں سے گُہر چھین لیے دائے ستم
خوں میں کُرتے کو بھرا دیکھ کے تھرّاتی تھی
ہاتھ کانوں پہ دھرے باپ کو چلاّتی تھی

گود میں لے کے اسے رونے لگی بانوئے زار
غُل ہوا اہل حرم جلد ہوں اونٹوں پہ سوار
اونٹ بٹھلائے تو چلائی یہ زینبؐ اک بار
کس طرف ہو علی اکبرؑ یہ پھوپھی تم پہ نثار
گرد اونٹوں کے قنات آکے لگاؤ بیٹا
ہاتھ پکڑو مجھے محمل میں بٹھاؤ بیٹا

اونٹ آئے ہیں سواری کو یہ اسے نورِ نظر
نہ کجاوہ ہے نہ ہودج، نہ عماری، جن پر
دیر سے بھائی کو چلاتی ہوں میں خستہ جگر
اپنی ماں جائی کی لیتے نہیں اس وقت خبر
سہ پہ چادر نہیں ہے شان ہماری دیکھو
آج ناموس پیمبر کی سواری دیکھو

یہ جو زینبؑ نے کہا رونے لگے خورد و کلاں
اور اونٹوں کی بھی آنکھوں سے ہوئے اشک رواں
بس انیسؔ جگر افگار نہیں تابِ بیاں
عرض کر حق سے، بصد عجز، کہ ربِّ دو جہاں
توبہ کرتا ہوں گنا ہوں سے پشیماں ہوں میں
عضو گر جرم کہ آلودہ عصیاں ہوں میں
