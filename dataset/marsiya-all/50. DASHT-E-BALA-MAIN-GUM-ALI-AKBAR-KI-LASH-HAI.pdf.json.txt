www.emarsiya.com

دشت بلا میں گم علی اکبر کی لاش ہے
فرزند فاطمہ کو پسر کی تلاش ہے
داغ جگر پہ ناخن غم کی خراش ہے
سنگ الم سے شیشۂ دل پاش پاش ہے
بانو کو غم ہے اہل حرم درد مند ہیں
ہے ہے پسر کی گھر میں صدائیں بلند ہیں

پوشیدہ چشم سے جو وہ نور نگاہ ہے
سبط نبی کی آنکھوں میں عالم سیاہ ہے
تھرا رہے ہیں ضعف سے حالت تباہ ہے
نعلین پاؤں میں ہے نہ سر پر کلاہ ہے
زردی ہے روئے پاک پہ زلفوں پہ خاک ہے؟
دامن تلک قبا کا گریبان چاک ہے

اللہ رے جوش ما تم فرزند گلعذار
غم سے سفید ہو گئی ریش خضاب دار
مثل کماں خمیدہ ہیں شاہ فلک وقار
کھوئے ہوئے پسر کے الم سے ہیں بے قرار
گھوڑے کی باگ ہاتھ سے ہر بار گرتی ہے
صورت جوان بیٹے کی آنکھوں میں پھرتی ہے

چلاتے ہیں کہ باپ کے پیارے کدھر گئے
اے نور چشم آنکھوں کے تارے کدھر گئے
ائے میرے زندگی کے سہارے کدھر گئے
پہنچا کے مجھ کو گور کنارئے کدھر گئے
اندھیر ہے جہاں نہ تمھیں پائے گا پدر
آواز دو گے تم تو چلا آئے گا پدر

رُوٹھے ہو کس لیے علی اکبر جواب دو
صدقے ہو باپ اے مرے دلبر جواب دو
اے میرے ہم شبیہہ پیمبر جواب دو
تم سے بچھڑ کے زیست ہو کیوں کر جواب دو
جو راہ ہے تمھاری، وہی اپنی راہ ہے
لازم ہے رحم، باپ کی حالت تباہ ہے

کس جا پہ تم پڑے ہو بتاؤ، پدر نثار
آواز اپنی ہم کو سناؤ، پدر نثار
ہم گر پڑے ہیں آ کے اُٹھاؤ، پدر نثار
چھاتی سے پھر پدر کو لگاؤ، پدر نثار
رخصت ہے اپنے گھر کو ذرا دیکھ بھال لو
لغزش ہے ہاتھ پاؤں میں آکر سنبھال لو

کس سے میں پوچھوں کون تمھاری خبر بتائے
یہ بیکس و غریب مسافر کدھر کو جائے
قسمت میں میری ٹھوکریں لکھیں تھیں ہائے ہائے
اس جینے سے تو کاش خدا مجھ کو بھی اٹھائے
کیا قہر ہے کہ گود کے پالوں سے چھٹ گئے
منزل پہ آکے قافلہ والوں سے چھٹ گئے

اب ہاتھ کو پکڑ کے اٹھاتا نہیں کوئی
رونے یہ میرے رحم بھی کھاتا نہیں کوئی
یوسف کی میرے شکل دکھاتا نہیں کوئی
بیٹا تمھاری لاش بتاتا نہیں کوئی
حالت ہماری کاہے کو دیکھی ہے آپ نے
تم کو خیال ہو گا، خبری نہ باپ نے

آئی صدا نہ کچھ تو ز میں سے کیا سوال
اے خاک تجھ میں تو نہیں پنہاں ہمارا لال
آغاز ہیں مسیں ابھی اٹھارواں ہے سال
اور حسن میں ہے صورتِ محبوبِ ذوالجلال
مہتاب اس کے چہرے کی پر تو سے ماند ہے
روشن یہ رُخ سے ہے کہ اندھیرے کا چاند ہے

اے ارضِ کربلا میرا دلبر کدھر گیا
اے نینوا، مرا مہ انور کدھر گیا
مقتل سے ہم شبیہ پیمبر کدھر گیا
اے نہر علقمہ، علی اکبر کدھر گیا
نکلا ہوں میں شہید پسر کی تلاش کو
بتلا مجھے مرے دُرِ یکتا کی لاش کو

تم نے تو طائرو، نہیں دیکھا میرا پسر
اے آہو و بتاؤ مرے شیر کی خبر
ہے کس طرف کو وہ میرا پیاسا لہو میں تر
اے آسماں بتا کہ میرا چاند ہے کدھر
چھایا اندھیرا، رونق باغ جہاں، گئی
اے آفتاب، روشنی تیری کہاں گئی

اے فوج ظلم، بانو کے دلبر کو کیا کیا
بیکس کو تشنہ کام کو، دلبر کو، کیا کیا
اے ظالمو شبیہ پیمبر کو کیا کیا
ملتا نہیں، مرے علی اکبر کو، کیا کیا
للہ دو بتا کہ بھٹکتے ہیں راہ میں
شاید گرا دیا، مرے یوسف کو چاہ میں

تم نے بُلا کے گھر سے نہ میرا ادب کیا
مہماں پہ بے وطن پہ ستم بے سبب کیا
بے جاں بھتیجے بھانجوں کو تشنہ لب کیا
فرزند نوجواں کو بھی مارا، غضب کیا
اب دشمنی کرو نہ شہ مشرقین سے
بچھڑے ہوئے پسر کو ملا دو حسین سے

یہ کہہ کے، ہر طرف گئے باچشم اشک بار
لیکن ملا نہ شاہ کو فرزند نامدار
خیمہ کی سمت اٹے جو روتے بحال زار
چلّائی سر کو پیٹ کے فضہ جگر فگار
یا شاہ میں بھی آنے کو تھی فوج شام میں
ملتی نہیں ہیں زینبؑ بیکس خیام میں

سب بیبیاں ہیں خیموں میں یا شاہ بحر و بر
کیا جانیے کدھر گئیں زینب بر ہنہ سر
ڈھونڈ آئی ہوں میں خیمہ عباس نامور
غش تھی ابھی تو فرط قلق سے وہ نوحہ گر
پیارا ہے کس طرف یہی لب پر کلام تھا
جاری زبان پر علی اکبر کا نام تھا

اب گھر سے ڈھونڈنے کو نکلتی ہیں بیبیاں
بکھرے ہیں بال چہرے پہ اور اشک ہیں رواں
پکڑے ہیں کو کھ ہاتھوں سے بانوئے خستہ جاں
لاشہ بتایئے علی اکبر کا ہے کہاں
اک حشر ہو گا رن میں تن پاش پاش پر
زینب کہیں گئیں نہ ہوں اکبر کی لاش پر

یہ سن کے خاک اُڑاتے چلے سرورِ زماں
جا پہونچے لاشہ علی اکبر پہ ناگہاں
دیکھا کہ بنتِ فاطمہ با چشم خوں فشاں
کرتی ہیں لاش اکبر مظلوم پر فغاں
نہ دوش پر ردا ہے نہ رُخ پر نقاب ہے
کانوں کے بندے ہلتے ہیں، یہ اضطراب ہے

چلاتی ہیں کہ گود کا پالا کہاں گیا
آنکھوں کا نور گھر کا اُجالا کہاں گیا
چشم و چراغ سید والا کہاں گیا
وہ میرا لمبے گیسوؤں والا کہاں گیا
دو دائیوں نے پالا ہے اُس نونہال کو
برچھی سے کس نے قتل کیا میرے لال کو

زینب کا حال دیکھ کے روئے شہ انام
خواہر کے پاس آکے کیا اس طرح کلام
دل کو سنبھا لو اب کہ یہ ہے صبر کا مقام
زندہ ہے اے بہن ابھی شبیر تشنہ کام
تم جاؤ میں اُٹھاتا ہوں دلبر کی لاش کو
خیمہ میں لے کے آتا ہوں اکبر کی لاش کو

یہ سُن کے خیمہ میں گئیں زینب بچشم نم
پہنچے پسر کی لاش پہ یاں سرورِ اُمم
پشت فرس پہ لاش کو رکھ کر بصد الم
روتے ہوئے چلے طرف خیمہ حرم
گردن میں باپ کی علی اکبر کے ہاتھ تھے
اور آپ باگ تھامے ہوئے ساتھ ساتھ تھے

ضربت سے تیغ کی سر انور فگار تھا
نیزہ ستم کا پشت مبارک سے پار تھا
آنکھوں میں ریت زلفوں میں رن کا غبار تھا
بے ہوش جان فاطمہ کا گلعذار تھا
سوکھے تھے ہونٹ چاند سی گردن نڈھال تھی
زخموں کے خوں سے جسم کی پوشاک لال تھی

پردہ جو الٹا خیمہ کا فضہ نے ایک بار
لائے پسر کو گھر میں شہنشاہ نامدار
زیر علم کھڑا ہوا اکبر کا راہوار
اور گرد پیٹنے لگیں رانڈیں جگر فگار
اک حشر تھا، کسی کو نہ اس وقت ہوش تھا
گھوڑا بھی رو رہا تھا یہ رقت کا جوش تھا

بانو یہ کہتی تھی، ارے لوگو ٹھہر تو جاؤ
دسو اس مجھ کو آنا ہے سر پر نہ خاک اوڑا ؤ
رن سے برات آئی ہے مسند کوئی بچھاؤ
دولھا کو جا کے گھوڑے سے جلدی اتار لاؤ
بتلا تو دو مجھے کہ دُلھن کیسی پائی ہے
دولھا نے کیوں یہ خون کی مہندی لگائی ہے

زینب پکاری تم نے کہا کیا یہ منھ سے آہ
شادی کہاں کی کیسی دولھن اور کیسا بیاہ
لاشا پسر کا لائے ہیں گھوڑے پہ رن سے شاہ
سر پیٹو، دشت ظلم میں گھر ہو گیا تباہ
شبیر کو سنبھالے ہوئے رن سے لائی ہوں
لاشے کے ساتھ ساتھ میں سر ننگے آئی ہوں

چھاتی پہ دونوں ہاتھ جو رکھے ہیں خوں میں تر
برچھی سے ہے چھدا ہوا بی بی دل و جگر
مادر نہ زخم دیکھے کہیں، ہے یہ ان کو ڈر
ہر لحظہ سانس اٹکتی ہے صدمہ ہے جان پر
فرزند نوجواں کو پھر ایک بار دیکھ لو
او پسر کا آخری دیدار دیکھ لو

دوڑی یہ بات سنتے ہی بانوے خستہ جاں
لپٹی پسر کے گھوڑے سے با چشم خوں فشاں
زخمی کو پشت زیں سے اتارا بصد فغاں
مسند تلک سنبھالے ہوئے لائیں بیبیاں
رو کر کوئی لپٹ گئی، کوئی فدا ہوئی
لاشا لٹا دیا تو قیامت بپا ہوئی

لیٹی جو ماں تو کھول دی اکبر نے چشم نم
آہستہ یہ کہا کہ بچھڑتے ہیں تم سے ہم
دیکھا تمھیں، بس اب کوئی باقی رہا نہ غم
دودھ اپنا بخش دیجے کہ وقفہ بہت ہے کم
امّاں بلائیں لے کے نہ ہر دم خجل کرو.
تقصیر جو ہوئی ہو، اسے اب بحل کرو

یہ سن کے بولی کوٹ کے چھاتی وہ دل فگار
قربان جاؤں میں بھی مرا دودھ بھی نثار
تقصیر تم سے کیا ہوئی اے میرے گلعذار
إیں بلکہ خود قصور پہ ہوں اپنے شرم سار
تیغوں میں آن کر نہ تمھاری سپر ہوئی
جب لاش گھر میں آئی تو ماں کو خبر ہوئی

بانو کچھ اور کہنے نہ پائی، بصد ملال
ناگاہ غیر ہو گیا اس نوجواں کا حال
جھک جھک کے ماں پکاری کہ مرتے ہو میرے لال
آغوش میں کیا علی اکبر نے انتقال
دل شہ نے تھام کر سوے زینب نگاہ کی
متھ رکھ کے منھ پہ بیٹے کے مادر نے آہ کی

اُس دم پسر کی لاش پہ ماں نے کیے جو بین
کس منھ سے اسے انیسؔ بیاں ہو وہ شور و شین
لاشے کو لے گئے سوے دشتِ ستم حسین
بعد اس کے قتل ہو گیا اصغر سا نور عین
روح نبی کو قبر میں رنج و محن ہوا
ہنگام عصر خاتمہ پنجتن ہوا
