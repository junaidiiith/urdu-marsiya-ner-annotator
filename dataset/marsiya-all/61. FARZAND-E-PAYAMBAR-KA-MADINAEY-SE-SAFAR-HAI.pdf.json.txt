جلد اول
www.emarsiya.com
مرثیہ میر انیس

1
فرزند پیمبؑر کا مدینے سے سفر ہے
سادات کی بستی کے اجڑنے کی خبر ہے
در پیش ہے وہ غم کہ جہاں زیر و زبر ہے
گل چاک گریباں ہے صبا خاک بہ سر ہے
گل رو صفت غنچہ کمر بستہ کھڑے ہیں
سب ایک جگہ صورتِ گلدستہ کھڑے ہیں

2
آراستہ ہیں بہر سفر سروِ قبا پوش
عمامے سروں پر ہین عبائین بسر دوش
یارانِ وطن ہوتے ہیں آپس میں ہم آغوش
حیراں کوئی، تصویر کی صورت کوئی خاموش
منھ ملتا ہے رو کر کوئی سرور کے قدم پر
گر پڑتا ہے کوئی علی اکبرؑ کے قدم پر

3
عباس کا منھ دیکھ کے کہتا ہے کوئی آہ
اب آنکھوں سے چھپ جائے گی تصویر یدالله
کہتے ہیں گلے مل کے یہ قاسم کے ہَوا خواہ
والله دلوں پر ہے عجب صدمۂ جاں کاہ
ہم لوگوں سے شیریں سخنی کون کرے گا
یہ انس یہ خلق حسنی کون کرے گا

4
روتے ہیں وہ جو عونؑ و محمد کے ہیں ہم سن
کہتے ہیں کہ مکتب میں نہ جی بہلے گا تم بن
اس داغ سے چین آئےہمیں یہ نہین ممکن
گرمی کا مہینہ ہے سفر کے یہ نہیں دن
تم حضرت شپیرؑ کے سایے میں پلےہو
کیوں دھوپ کی تکلیف اٹھانے کو چلے ہو

5
ہمجولیوں سے کہتے تھے وہ دونون برادر
ہاں بھائیو تم بھی ہمیں یاد آؤ گے اکثر
پالا ہے ہمیں شاہ نے ہم جائیں نہ کیوں کر
ماموں رہیں جنگل میں تو اپنا ہے وہی گھر
وہ دن ہو کہ ہم حقّ غلامی سے ادا ہوں
تم بھی یہ دعا مانگو کہ ہم شہ پہ فدا ہوں

6
رخصت کے لیے لوگ چلے آتے ہیں باہم
ہر قلب حزیں ہے تو ہر اک چشمہ ہے پرنم
ایسا نہیں گھر کوئی کہ جس میں نہیں ماتم
غل ہے کہ چلا دلبرمخدومۂ عالم
خدام کھڑے پیٹتے ہیں قبر نبی کے
روضہ پہ اداسی ہے رسولؐ عربی کے

7
ہے جب سے کھلا حال سفر بند ہے بازار
یہ جنس غم ارزاں ہے کہ روتے ہیں دکاندار
خاک اڑتی ہے ویرانی یثرب کے ہیں آثار
ہر کوچے میں ہے شور کہ ہے ہے شہ ابرار
اب یاں کوئی والی نہ رہا آہ ہمارا
جاتا ہے مدینے سے شہنشاہ ہمارا

8
تدبیر سفر میں ہیں ادھر سبط پیمبرؐ
گھر میں کبھی آتے ہیں کبھی جاتے ہیں باہر
اسباب نکلواتے ہیں عباسؑ دلاور
تقسیم سواری کے تردد میں ہیں اکبرؑ
شہ کو جنھیں لے جانا ہے وہ پاتے ہیں گھوڑے
خالی ہوا اصطبل چلے آتے ہیں گھوڑے

9
حاضر در دولت پہ ہیں سب یاور و انصار
کوئی تو کمر باندھتا ہے اور کوئی ہتھیار
ہووج بھی کسے جاتے ہیں محمل بھی ہیں تیار
چلاتے ہیں درباں کوئی آئے نہ خبردار
ہر محمل و ہووج پر گھٹا ٹوپ پڑے ہیں
پردے کی قناتین لیے فرّاش کھڑے ہیں

10
عورات محلہ چلی آتی ہیں بصد غم
کہتی ہیں یہ دن رحلت زہرا سے نہیں کم
پرسے کی طرح رونے کا غل ہوتا ہے ہردم
فرش اٹھتا ہے کیا بچھتی ہے گویا صف ماتم
غل ہوتا ہے ہر سمت جدا ہوتی ہے زینب
ہراک کے گلے ملتی ہے اور روتی ہے زینب

11
لے لے کے بلائیں یہی سب کرتی ہیں تقریر
اس گرمی کے موسم میں کہاں جاتے ہیں شپیرؑ
سمجھاتی نہیں بھائی کو اے شاہ کی ہمشیر
مسؑلم کا خط آئے تو کریں کوچ کی تدبیر
للہ ابھی قبر پیمبرؑ کو نہ چھوڑیں
گھر فاطمہؑ زہرؑا کا ہے اس گھر کو نہ چھوڑیں

12
وہ گھر ہے ملک رہتے تھے جس گھر کے نگہباں
کیوں اپنے بزرگوں کا مکاں کرتے ہیں ویراں
کوفے کی بھی خلقت تو نہیں صاحب ایماں
بی بی یہ مدینہ کی تباہی کا ہے ساماں
ایک ایک شقی دشمن اولاد علی ہے
شمشیرستم واں سر حیدرؑ پہ چلی ہے

13
اُجڑے گا مدینہ جو یہ گھر ہوئے گا خالی
بربادی یثرب کی بنا چرخ نے ڈالی
کیا جائیں پھر آئیں کہ نہ آئیں شہ عالی
حضرت کے سوا کون ہے اس شہر کا والی
زہرؑا ہیں نہ حیدؑر نہ پیمبرؑ نہ حسنؑ ہیں
اب ان کی جگہ آپ ہی یا شاہ زمین ہیں

14
گرمی کے یہ دن اور پہاڑوں کا سفر آه
ان چھوٹے سے بچوں کا نگہباں ہے اللہ
رشتے کی مشقت سے کہاں ہیں ابھی آگاہ
ان کو تو نہ لے جائیں سفر میں شہ ذی جاہ
قطرہ بھی دم تشنہ دہانی نہیں ملتا
کوسوں تلک اس راہ میں پانی نہیں ملتا

15
منھ دیکھ کے اصغر کا چلا آتا ہے رونا
آرام سے مادر کی کہاں گود میں سونا
جھولایہ کہاں اور کہاں نرم بچھونا
لکھا تھا اسی سن میں مسافر انھیں ہونا
کیا ہو گا جو میدان میں ہوا گرم چلے گی
یہ پھول سے کھلائیں گے ماں ہاتھ ملے گی

16
ان بی بیوں سے کہتی تھی یہ شاہ کی ہمشیر
بہنوں ہمیں یثرب سے لیے جاتی ہے تقدیر
اس شہر میں رہنا نہیں ملتا کسی تدبیر
یہ خط په خط آئے ہیں کہ مجبور ہیں شپیرؑ
مجھکو بھی ہے رنج ایسا کہ کچھ کہہ نہیں سکتی
بھائی سے جدا ہو کے گر رہ نہیں سکتی

17
امان کی لحد چھوڑ کے میں یاں سے نہ جاتی
فاقے بھی اگر ہوتے تو غم اس کا نہ کھاتی
بھائی کی طرف دیکھ کے مشق ہوتی ہے چھاتی
بے جائے مجھے بات کوئی بن نہیں آتی
ظاہر میں تو مابین لحد سوتی ہیں اماں
میں خواب میں جب دیکھتی ہوں روتی ہیں اماں

18
ہے روح پر اماں کی قلق کرتی ہیں زاری
سر پیٹتے میں نے انھیں دیکھا گئی ماری
روداد بیاں کر گئی ہیں مجھ سے وہ ساری
فرماتی تھیں بھائی سے خبردار میں واری
غم خوار ہے تو اور خدا حافظ جاں ہے
نہ باپ ہے سر پرمرے بچے کے نہ مان ہے

19
یاد آتی ہے ہردم مجھے اماں کی مصیبت
کچھ جان کی تھی فکر نہ ان کو دم رحلت
آہستہ یہ فرماتی تھیں با صد غم و حسرت
شپیرؑسدھارے جو سوئے وادی غربت
اس دن مری تربت سے نہ مجھے موڑیو زینب
اس بھائی کو تنہا نہ کبھی چھوڑیو زینب

20
اماں کی وصیت کو بجالاؤں نہ کیوں کر
گھر بھائی سے تھا بھائی نہ ہوتے تو کہاں گھر
دوبہنیں ہیں ماں جائیاں اور ایک برادر
رسی سے بندھے ہاتھ کہ بلوے میں کھلے
جو ہووے سو ہو بھائی کے ہمراہ ہے زینبؑ
اس کوچ کے انجام سے آگاہ ہے زینبؑ

21
یہ کہتی تھی زینبؑ کہ پکارے شہ عادل
تیار ہیں دروازے پر سب ہووج و محمل
طے شام تلک ہوگی کہیں آج کی منزل
رخصت کرو لوگوں کو بس اب رونے سے حاصل
چلتی ہے ابھی سرد ہوا وقت سحر ہے
بچے گئی ہمراہ ہیں گرمی کا سفر ہے

22
رخصت کرو اُن کو جو کہ ہیں ملنے کو آئے
کہدو کوئی گہوارۂ اصغرؑ کو بھی لائے
نادان سکینہؑ کہیں آنسو نہ بہائے
جانے کی خبر میری نہ صغریٰ کہیں پائے
ڈر ہے کہیں گھبرا کے نہ دم اس کا نکل جائے
باتیں کرو ایسی کہ وہ بیمار بہل جائے

23
رخصت کو ابھی قبر پیمبر پہ ہے جانا
کیا جانیے پھر ہو کہ نہ ہوئے مرا آنا
اماں کیلحد پر ہے ابھی اشک بہانا
اس مرقد انور کو ہے آنکھوں سے لگانا
آخر تو لیے جاتی ہے تقدیر وطن سے
چلتے ہوئے ملنا ہے ابھی قبر حسنؑ سے

24
سنکریہ سخن بانوئے ناشاد پکاری
میں لٹتی ہوں کیا سفر اور کیسی سواری
غش ہو گئی ہے فاطمہؑ صغراؑ مری پیاری
بے بس کے لیے کرتے ہیں سب گریہ و زاری
اب کس پہ مین اس صاحب آزار کو چھوڑوں
اس حال میں کس طرح میں بیمار کو چھوڑوں

25
ماں ہوں میں کلیجہ نہیں سینہ میں سنبھلتا
صاحب مرے دل کو کوئی ہا تھوں سے ہے ملتا
میں تو اسے لے چلتی پہ کچھ بس نہیں چلتا
رہ جاتیں جو بہنیں بھی تو دم اس کا بہلتا
دروازے پر تیار سواری تو کھڑی ہے
پر اب تو مجھے جان کی صغرؑا کی پڑی ہے

26
چلاتی تھی کبرؑا کہ بہن آنکھیں تو کھولو
کہتی تھی سکینہؑ کہ ذرا مجھ سے تو بولو
ہم جاتے ہیں تم اُٹھ کے بغلگیرتو ہو لو
چھاتی سے لگو باپ کی دل کھول کے رو لو
تم جن کی ہوشیدا وه برادر نہ ملے گا
گھر بھر میں جو ڈھونڈو گی تو اکبر نہ ملے گا

27
ہشیار ہو کیا صبح سے بیہوش ہے خواہر
اصغر کو کرو پیار کلیجے سے لگا کر
چھاتی سے لگو اُٹھ کے کھڑی روتی ہیں مادر
ہم روتے ہیں دیکھو تو ذرا آنکھ اُٹھا کر
افسوس اسی طور سے غفلت میں رہو گی
کیا آخری بابا کی زیارت نہ کرو گی

28
سنکریہ سخن شاہ کے آنسو نکل آئے
بیمارکے نزدیک گئے سر کو جھکائے
منھ دیکھ کے بانو کا سخن لب پہ یہ لائے
کیا ضعف و نقاہت ہے خدا اس کو بچائے
جس صاحب آزار کا یہ حال ہو گھر میں
دانستہ میں کیونکر اسے لیجاؤں سفر میں

29
کہکریہ سخن بیٹھ گئےسید خوش خو
اور سورۂ الحمد پڑھا تھام کے بازو
بیمار نے پائی گل زہرا کی جو خوشبو
آنکھوں کو تو کھولا پہ ٹپکنے لگے آنسو
ماں سے کہا مجھ میں جو حواس آئے ہیں اماں
کیا میرے مسیحا مرے پاس آئے ہیں اماں

30
ماں نے کہا ہاں ہاں وہی آئے ہیں مری جاں
جو کہنا ہو کہ لو کہ یہاں اور ہے ساماں
دیکھو تو ادھر روتی ہے بی بی شہ ذی شاں
صغراؑنے کہا ان کی محبت کے میں قرباں
وہ کون سا ساماں ہے جو یوں روتے ہیں بابا
کھل کر کہو مجھ سے کہ جدا ہوتے ہیں بابا

31
یہ گھر کا سب اسباب گیا کس لیے باہر
نے فرش نہ ہے مسند فرزند پیمبرؑ
دالان سے کیا ہو گیا گہوارۂ  اصغرؑ
اجڑا ہوا لوگو! نظر آتا ہے مجھے گھر
کچھ منھ سے تو بولو مرا دم گھٹتا ہے اماں
کیا سبط پیمبر سے وطن چھٹتا ہے اماں

32
شپیرؑ کا منہ تکنے لگی بانوئے مغموم
صغراؑ کے لیے رونے لگیں زینب و کلثوم
بیٹی سے یہ فرمانے لگے سید مظلوم
پردہ رہا اب کیا، تمھیں خود ہو گیا معلوم
تم چھٹتی ہو اس واسطے سب روتے ہیں صغراؑ
ہم آج سے آوارہ وطن ہوتے ہیں صغرا

33
اب شہر میں اک دم ہے ٹھہرنا مجھے دشوار
میں پابہ رکاب اور ہو تم صاحب آزار
پھر آتا ہے وہ گھر میں سفر میں جو ہو بیمار
تکلیف تمھیں دوں یہ مناسب نہیں زنہار
غربت میں بشر کے لیے سو طرح کا ڈر ہے
میرا تو سفر رنج و مصیبت کا سفر ہے

34
لوں چلتی ہے خاک اڑتی ہے گرمی کے ہیں ایام
جنگل میں نہ  راحت نہ کہیں راہ میں آرام
بستی میں کہیں صبح تو جنگل میں کہیں شام
دریا کہیں حائل کہیں پانی کا نہیں نا م
صحت میں گوارا ہے جو تکلیف گزر جائے
اس طرح کا بیمار نہ مرتا ہو تو مر جائے

35
صغراؑنے کہا کھانے سے خود ہے مجھے انکار
پانی جو کہیں راہ میں مانگوں تو گنہ گار
کچھ بھوک کا شکوہ نہیں کرنے کی یہ بیمار
تبرید فقط آپ کا ہے شربت دیدار
گرمی میں بھی راحت سے گزر جائے گی بابا
آئے گا پسینہ تپ اتر جائے گی بابا

36
کیا تاب اگر منھ سے کہوں درد ہے سر میں
اُف تک نہ کروں بھڑ کے اگر آگ جگر میں
بھولے سے بھی شب کو نہ کراہوں گی سفر میں
قربان گئی چھوڑ نہ جاؤ مجھے گھر میں
ہو جانا خفاراہ میں گر روئے گی صغراؑ
یاں نیند کب آتی ہے جو واں سوئے گی صغراؑ

37
وہ بات نہ ہو گی کہ جو بے چین ہوں اور
ہر صبح میں پی لوں گی دوا آپ بنا کر
دن بھر مری گودی میں رہیں گے علی اصغرؑ
لونڈی ہوں سکینہ کی نہ سمجھو مجھے دختر
میں یہ نہیں کہتی کہ عماری میں بٹھا دو
بابا مجھے فضہ کی سواری میں بٹھا دو

38
شہ بولے کہ واقف ہے میرے حال سے اللہ
میں کہہ نہیں سکتا مجھے درپیش ہے جو راہ
کھل جائے گا یہ راز بھی گو تم نہیں آگاہ
ایسا بھی کوئی ہے جسے بیٹی کی نہ ہو چاہ
ناچاریہ فرقت کا الم سہتا ہوں صغراؑ
ہے مصلحت حق یہی جو کہتا ہوں صغراؑ

39
اے نور بصر آنکھوں پر لے کر تجھے چلتا
تو مجھ سے بہلتی مرا دل تجھ سے بہلتا
تپ ہے تجھے اور غم سے جگر ہے مرا جلتا
یہ ضعف که دم تک نہیں سینے میں سنبھلتا
جز ہجر علاج اور کوئی ہو نہیں سکتا
دانستہ تھیں ہاتھ سے میں کھو نہیں سکتا

40
منھ تکنے لگی مان کا وہ بیمار بصد غم
چتون سے عیاں تھا کہ چلیں آپ موے ہم
ماں کہتی تھی مختار ہیں بی بی شہ عالم
میرے تو کلیجےیہ چھری چلتی ہے اسلام
وہ درد ہے جس درد سے چارا نہیں صغراؑ
تقدیر سے کچھ زور ہمارا نہیں صغراؑ

41
صغراؑ نے کہا کوئی کسی کا نہیں زنہار
سب کی یہی مرضی ہے کہ مرجائے یہ بیمار
اللہ نہ وہ آکھ کسی کی ہے نہ وہ پیار
اک ہم ہیں کہ ہیں سب پہ فدا سب کے ہیں غم خوار
بیزار میں سب ایک بھی شفقت نہیں کرتا
سچ ہے کوئی مردے سے محبت نہیں کرتا

42
ہمشیر کے عاشق ہیں سلامت رہیں اکبر
اتنا نہ کھا مر گئی یا جیتی ہے خواہر
میں گھر میں تڑپتی ہوں وہ ہیں صبح سے باہر
وہ کیا کریں برگشتہ ہے اپنا ہی مقدر
پوچھا نہ کسی نے کہ وہ بیمار کدھر ہے
نہ بھائیوں کو دھیان نہ بہنوں کو خبر ہے

43
کیا ان کو پڑی تھی جو وہ غم کھانے کو آتے
 میں کون جو صورت مجھے دکھلانے کو آتے
ہوتی جو غرض چھاتی سے لپٹانے کو آتے
زلفیں جو الجھتی تو سلجھوانے کو آتے
کل تک تو مرے حال پریشاں پہ نظر تھی
تقدیر کے اس پیچ کی مجھ کو نہ خبر تھی

44
مانوس سکینہؑ سے ہیں عبؑاس دلاور
میں کون ہوں جو میری خبر پوچھتے آ کر
سرسبز رہے خلق میں نو بادۂ شپیرؑ
شادی میں بلائیں  مجھے یہ بھی نہیں باور
بے دوبھا ہے منھ کو چھپاتے ہیں ابھی سے
میں جیتی ہوں اور آنکھ چراتے ہیں ابھی سے

45
کس سے کہوں اس درد کو میں بیکس ور نجور
بہنیں بھی الگ مجھ سے ہیں اور بھائی بھی ہیں دور
اماں کا سخن یہ ہے کہ بیٹی میں ہوں مجبور
ہمراہی بیمار کسی کو نہیں منظور
دنیا سے سفر رنج و مصیبت میں لکھا تھا
تنہائی کا مرنا مری قسمت میں لکھا تھا

46
سب ہیبیاں رونے لگیس سن سن کے یہ تقریر
 چھاتی سے لگا کرا سے کہنے لگے شبیرؑ
تو صبر کرو کوچ میں اب ہوتی ہے تاخیر
منھ دیکھ کے چپ رہ گئی وہ بیکس و دل گیر
نزدیک تھا دل چیر کے پہلو نکل آئے
اچھا تو کیا منھ سے پہ آنسو نکل آئے

47
بانو کو اشارہ کیا حضرت نے کہ جاؤ
اکبرؑ کو بلاؤ علیؑ اصغرؑ کو بھی لاؤ
آئے علیؑ اکبرؑ تو کہا شاہ نے آؤ
روھٹی ہے بہن تم سے گلے اس کو لگاؤ
چلتے ہوئے جی بھر کے ذرا پیار تو کرلو
لینے انھیں کب آؤ گے اقرار تو کرلو

48
پاس آن کے اکبرؑ نے یہ کی پیار کی تقریر
کیا مجھ سے خفا ہو گئیں صغرؑا مری تقصیر
چلانے لگی چھاتی پہ منھ رکھ کے وہ دل گیر
محبوب برادر ترے قربان یہ ہمشیر
صد قے ترے سر پر سے اتارے مجھے کوئی
بل کھائی ہوئی زلفون پہ وارے مجھے کوئی

49
رخساروں پہ سبزے کے نکلنے کے میں صدقے
تلوار لیے شان سے چلنے کے میں صدقے
افسوس سے ان ہاتھوں کے ملنے کے میں صدقے
کیوں روتے ہو اشک آنکھوں سے ڈھلنے کے میں صدقے
جلد آن کے بھینا کی خبر لیجیو بھائی
بے میرے کہیں بیاہ نہ کر لیجیو بھائی

50
لکھنا مجھے نسبت کا اگر ہو کہیں سامان
حق دار ہوں میں نیگ کی میرا بھی رہے دھیان
اور مرگئی پیچھے تو رہے دل میں سب ارمان
لے آنا دولہن کو مری تربت پہ میں قربان
خوشنود مری روح کو کر دیجیو بھائی
حق نیگ کا تم قبر پہ رکھ دیجیو بھائی

51
پیارے میرے بھیّا میرے مہ رو علیؑ اکبرؑ
چھپ جائیں گے آنکھوں سے یہ گیسو علیؑ اکبرؑ
یاد آئے گی یہ جسم کی خوشبو علی اکبرؑ
ڈھونڈھیں گی یہ آنکھیں تمہیں ہر سو علی اکبرؑ
دل سینے میں کیوں کرتہ و بالا نہ رہے گا
جب چاند چھپے گا تو اُجالا نہ رہے گا

52
کیا گزرے گی جب گھر سے چلے جاؤ گے بھائی
کیسے مجھے ہر بات میں یاد آؤ گے بھائی
تشریف خدا جانے کب لاؤ گے بھائی
کی دیر تو جیتا نہ ہمیں پاؤ گے بھائی
کیا دم کا بھروسہ کہ چراغِ سحری ہیں
تم آج مسافر ہو تو ہم کل سفری ہیں

53
ہاں سچ ہے کہ بیمار کا بہتر نہیں جا نا
صحت سے جو ہیں اُن میں کہاں میرا ٹھکانا
بھیا جو اب آنا تو مری قبر پہ آنا
ہم گور کی منزل کی طرف ہوں گے روانا
کیا لطف کسی کو نہیں گر چاہ ہماری
وہ راہ تمھاری ہے تو یہ راہ ہماری

54
مرنا تو مقدم ہے غم اس کا نہیں زنہار
دھڑکا ہے کہ جب ہوں گے عیاں موت کے آثار
قبلہ کی طرف کون کرے گا رخ بیمار
یٰسین بھی پڑھنے کو نہ ہو گا کوئی غم خوار
سانس اکھڑے گی جس وقت تو فریاد کروں گی
میں ہچکیاں لے لے کے تمہیں یاد کروں گی

55
ماں بولی یہ کیا کہتی ہے صغرا ترے قربان
گھبرا کہ نہ اب تن سے نکل جائے مری جان
بیکس مری بچی ترا اللہ نگہبان
صحت ہو تجھے میری دعا ہے یہی ہر آن
کیا بھائی جدا بہنوں سے ہوتے نہیں بیٹا
کنبے کے لیے جان کو کھوتے نہیں بیٹا

56
میں صدقے گئی بس نہ کرو گریہ و زاری
اصغرؑ مرا روتا ہے صدا سن کے تمہاری
وہ کانپتے ہاتھوں کو اُٹھا کر یہ پکاری
آ آمرے ننھے سے مسافر ترے واری
چھٹتی ہے یہ بیمار بہن جان گئے
اصغرؑ مری آواز کو پہچان گئے تم نے

57
تم جاتے ہو اور ساتھ بہن جا نہیں سکتی
تپ ہے تمھیں چھاتی سے میں لپٹا نہیں سکتی
جو دل میں ہے لب پر وہ سخن لانہیں سکتی
رکھ لوں تمھیں اماں کو بھی سمجھا نہیں سکتی
ہے کس ہوں مرا کوئی مددگار نہیں ہے
تم ہو سو تمھیں طاقت گفتار نہیں ہوا

58
معصوم نے جس دم یہ سنی درد کی گفتار
صغرؑا کی طرف ہاتھوں کو لٹکا دیا اک بار
لے لے کے بلائیں یہ لگی کہنے وہ بیمار
جھک جھک کے دکھاتے ہو مجھے آخری دیدار
دنیا سے کوئی دن میں گزر جائے گی صغرؑا
تم بھی یہ سمجھتے ہو کہ مر جائے گی صغراء

59
عباس نے اتنے میں یہ ڈیوڑھی سے پکارا
چلنے کے لیے قافلہ تیار ہے آتا
لپٹا کے گلے فاطمہ صغرا کو دو بارا
اُٹھے شہ دیں گھر تہ و بالا ہوا سارا
جس چشم کو دیکھا سو وہ پر نم نظر آئی
اک مجلس ما تم تھی کہ برہم نظر آئی

60
بیت الشرف خاص سے نکلے شہ ابرار
روتے ہوئے دیوڑھی پر گئے عترت اطہار
فرّاشون کو عباس پکارے یہ بہ تکرار
پردے کی قناتوں سے خبردار! خبردار
با ہر حرم آتے ہیں رسولِ دوسرا کے
شقہ کوئی جھک جائے نہ جھوکوں سے ہوا کے

61
لڑکا بھی جو کو ٹھے پہ چڑھا ہو تو اتر جائے
آتا ہو ادوھر جو وہ اسی جا پہ ٹھر جائے
ناقے پہ بھی کوئی نہ برابر سے گزر جائے
دیتے رہو آواز جہاں تک کر نظر جائے
مریمؑ سے سوا حق نے شرف انکو دیئے ہیں
افلاک پہ آنکھوں کو ملک بند کیے ہیں

62
عباسؑ علیؑ سے علیؑ اکبرؑ نے کہا تب 
ہیں قافلہ سالار حرم حضرت زینبؑ
پہلے وہ ہوں اسوار تو محمل میں چڑھیں سب
حضرت نے کہا ہاں یہی میرا بھی ہے مطلب
گھر میں مرے زہرا کی جگہ بنت علیؑ ہے
میں جانتا ہوں ماں مرے ہمراہ چلی ہے

63
آپہونچی جو ناقے کے قریں دختر حیدر
خود ہاتھ پکڑنے کو بڑھے سبط پیمبر
فضّہ تو سنبھالے ہوئے تھی گوشہ چادر
تھے پردہ محمل کو اٹھائے علیؑ اکبر
فرزند کمر بستہ چپ وراس کھڑے تھے
نعلین اٹھا لینے کو عباس کھڑے تھے

64
اک دن تو دیا تھا یہ سامان سواری
اک روز تھا وہ گرد تھے نیزے لئے ناری
محمل تھا نہ ہووج نہ کجا وہ نہ عماری
بے پردہ تھی وہ حیدر کرار کی پیاری
ننھے کئی بچوں کے گلے ساتھ بندھے تھے
تھے بال کھلے چہروں پہ اور ہاتھ بندے تھے

65
زینت وہ محمل جو ہوئی دختر زہرؑا
ناقوں پہ چڑھے سب حرم سید والا
آنے لگے رہوار کھلا گرد کا پردا
عباس سے بولے یہ شہ یشرب و بطحا
صدمہ ہے بچھڑنے کا مرے روح نبیؐ پر
رخصت کو چلو قبر رسولِ عربی پر

66
ہے قبر پہ نانا کی مقدم مجھے جانا
کیا جانیے پھر ہو کہ نہ ہو شہر میں آنا
اماں کی ہے تربت پہ ابھی اشک بہانا
اُس مرقد انور کو ہے آنکھوں سے لگانا
آخر تو لئے جاتی ہے تقدیر وطن سے
چلتے ہوے ملتا ہے ابھی قبر حسنؑ سے

67
پیدل شد دیں روضۂ احمدؑ پہ سدھارے
تربت سے صدا آئی کہ آ آمرے پیارے
تعویز سے شپیرؑ لپٹ کر یہ پکارے
ملتا نہیں آرام نواسے کو تمھار
خط کیا ہیں اجل کا یہ پیام آیا ہے نانا
آج آخری رخصت کو غلام آیا ہے نانا

68
خادم کو کہیں امن کی اب جا نہیں ملتی
راحت کوئی ساعت مرے مولا نہیں ملتی
دکھ کون سا اور کون سی ایذا نہیں ملتی
ہیں آپ جہاں راہ وہ اصلا نہیں ملتی
یابند مصیبت ہوں گرفتار بلا ہوں
خود پاؤں سے اپنے طرف قبر چلا ہوں

69
میں اک تن تنہا ہوں ستم گار ہزاروں
اک جان ہے اور درپئے آزار ہزاروں
اک پھول سے رکھتے ہیں خلش خارہ ہزارون
اک سر ہے فقط اور خریدار ہزاروں
واں جمع کئی شہر کے خوں ریزہ ہوئے ہیں
خنجر مری گردن کے لئے تیز ہوئے ہیں

70
فرمائیے اب جائے کدھر آپ کا شپیرؑ
ہاں قید کی ہے فکر وہاں قتل کی تدبیر
تیغیں ہیں کہیں میرے لیے اور کہیں زنجیر
خوں ریزی کو کعبہ تلک آپہونچے ہیں بے پیر
بچ جاؤں جو پاس اپنے بلا لیجئے نانا
تربت میں نواسے کو چھپا لیجئے نانا

71
یہ کہہ کے ملا قبر سے شہ نے جو رخ پاک
ہلنے لگا صدمے سے مزار شہ لولاک
جنبش جو ہوئی قبر کو تھرا گئے افلاک
کانپی جو زمیں صحن مقدس میں اڑی خاک
اس شور میں آئی یہ صدا روضۂ جد سے
تم آگے چلو ہم بھی نکلتے ہیں لحد سے

72
باتوں نے تری دل کو مرے کر دیا مجروح
تو شہر میں جاتا ہے تڑپتی ہے مری روح
بے تیغ کیا خنجر غم نے ترے مذبوح
ہے کشتی امت پہ تباہی کہ چلا نوح
افلاک امامت کا تجھے بدر نہ سمجھے
بے قدر ہیں ظالم کہ تری قدر نہ سمجھے

73
مارا گیا جس روز سے شپرؑ مرا پیارا
اس روز سے ٹکڑے ہے کلیجہ مرا سارا
اب قتل میں ہوتا ہوں ترے ساتھ دوبارا
امت نے کیا پاس ادب خوب ہمارا
زہرؑا کی جو بستی کو اجاڑیں تو عجب کیا
اعدا مجھے تربت سے اُکھاڑیں تو عجب کیا

74
اس ذکر پہ رویا کیے شہ سر کو جھکائے
واں سے جو اٹھے فاطمہ کی قبر پہ آئے
پائین لحد گر کے بہت اشک بہائے
آواز یہ آئی کہ میں صدقے ترے جائے
ہے شور ترے کوچ کا جس دن سے وطن میں
پیارے میں اسی دن سے تڑپتی ہوں کفن میں

75
تربت میں جو کی میں نے بہت گریہ وزاری
گھبرا کے علیؑ آئے نجف سے کئی باری
کہتے تھے کہ اے احمدؑ مختار کی پیاری
تم پاس ہو تربت ہے بہت دور ہماری
گھر لٹتا ہے کیوں کر ہمیں چین آئے گا زہرؑا
کیا ہم سے نہ رخصت کو حسینؑ آے گا زہرؑا

76
میں نے جو کہا قبر سے کیوں نکلے ہو باہر
نہ سر پر عمامہ ہے نہ ہے دوش پر چادر
فرمایا کہ ماتم میں ہوں اے بنت پیمبر
مرنے کو پسر جاتا ہے برباد ہوا گھر
ترسیں گے وہ پانی کو جو نازوں کے پلے ہیں
تلواریں ہیں اور اب مرے بچوں کے گلے ہیں

77
پھرتا ہے مری آنکھوں میں شپیرؑ کا مقتل
وہ نہر فرات اور کئی کوس کا جنگل
وہ بجلیاں تلواروں کی اور شام کا بادل
دریا سے وہ پیاسوں کے ہٹا دینے کی ہل چل
شپیرؑ کے سر پر سے یہ آفت نہ ٹلے گی
دسویں کو محرم کی چھری مجھ پہ چلے گی

78
سن کر یہ بیاں باپ کا مادر کی زبانی
رو رو کے پکارا اسد اللہ کا جانی
ہاں والدہ سچ ہے نہ ملے گا مجھے پانی
پیا سے ہیں مرے خون کے یہ ظلم کے بانی
بچپن میں کیا تھا مرا ماتم شہ دین نے
نانا کو خبر دی تھی مری روح امیں نے

79
پہلو میں جو تھی فاطمہ کے تربت شپؑر
اس قبر سے لپٹے بہ محبت شہ صفدر
چلائے کہ شپیرؑ کی رخصت ہے برادر
حضرت کو تو پہلو ہوا اماں کا میسر
قبریں بھی جدا ہیں تہ افلاک ہماری
دیکھیں ہمیں لے جائے کہاں خاک ہماری

80
یہ کہ کے چلے قبر حسن سے شہ مظلوم 
رہوار جو مانگا تو سواری کی ہوئی دھوم
یاران وطن گرد تھے افسردہ و مغموم
چلاتے تھے خادم کہ چلا خلق کا مخدوم
خالی ہوا گھر آج رسولؐ عربی کا
تابوت اسی دھوم سے نکلا تھا نبیؐ کا

81
جب اُٹھ گئی تھیں خلق سے مخدومۂ عالم
سر پیٹتے تھے لوگ اسی طرح سے باہم
برپا تھا جنازے پہ علی کے یونہی ماتم
تھا رحلت شپرؑ میں محبّوں کا یہی غم	
بس آج سے بے والی و وارث ہے مدینہ
اب پنجتن پاک سے خالی ہے مدینہ

82
چلّاتی تھیں رانڈیں کہ چلی شہ کی سواری
لے گا خبراب کون مصیبت میں ہماری
آنکھوں سے یتیموں کے در اشک تھے جاری
مضطر تھے اپاہج ضعفا کرتے تھے زاری
کہتے تھے گدا ہمکو غنی کون کرے گا
محتاجوں کی فاقہ شکنی کون کرے گا

83
تھا ناکے تلک شہر کے ایک شور قیامت
 سمجھاتے ہوئے سب کو چلے جاتے تھے حضرت
رو رو کے وہ کہتا تھا جسے کرتے تھے رخصت
پائیں گے کہاں ہم یہ غنیمت ہے زیارت
آخر تو بچھڑ کر کف افسوس ملیں گے
دس بیس قدم اور بھی ہمراہ چلیں گے

84
قسمین انھیں دے دے کے کہا شہ نے کہ جاؤ
تکلیف تمھیں ہوتی ہے اب ساتھ نہ آؤ
اللہ کو سونپا تمھیں آنسو نہ بہاؤ
پھرنے کے نہیں ہم سے بس اب ہاتھ اٹھاؤ
اس بیکس و تنہا کی خبر پو چھتے رہنا
یارو مری صغؑرا کی خبر پو چھتے رہنا

85
روتے ہوئے وہ لوگ پھرے شاہ سدھارے
جو صاحب قسمت تھے وہ ہمراہ سدھارے
کس شوق سے مردانِ حق آگاہ سدھارے
عابد کی طرف خانہ اللہ سدھارے
اترے نہ مسافر کسی مخلوق کے گھر میں
عاشق کو کشش لے گئی معشوق کے گھر میں

86
روشن ہوئی کعبہ کی زمین نور خدا سے
مکہ نے شرف اور بھی پا یا شرفا سے
جھک جھک کے ملے سبط پیمبر غربا سے
آباد ہوا شہر نمازوں کی صدا سے
خوش ہو کے ہوا خواہ یہ کہتے تھے علیؑ کے
سب باپ کی خوبو ہے نواسے میں نبیؐ کے

87
کعبے میں بھی اک دن نہ ملا شاہ کو آرام
کوفے سے چلے آتے تھے نامے سحر و شام
اعدا نے گزرنے نہ دیئے حج کے بھی ایام
کھولا پسر فاطمہ نے باندھ کے احرام
عازم طرف راہِ الٰہی ہوئے حضرت
تھی ہشتم ذی الحجہ کہ راہی ہوئے حضرت

88
جاتے تھے دل افسردہ و غمگیں شہ ابرار
ہر گام پہ ہوتے تھے عیاں موت کے آثار
قبریں نظر آجاتی تھیں صحرا میں جو دو چار
فرماتے تھے شہ فاعتبروا یا اولی الابصار	
خبر خاک نہ ہوئے گا نشاں بھی بدنوں کا
انجام یہ ہے ہم سے غریب الوطنوں کا

89
احباب کہیں، گھر ہے کہیں، آپ کہیں ہیں
آگے تو زمیں پر تھے پر اب زیر زمیں ہیں
خالی ہیں مکاں آپ تہ خاک مکیں ہیں
جو دور نہ رہتے تھے وہ اب پاس نہیں ہیں
حسرت یہ رہی ہوگی کہ پہونچے نہ وطن میں
کیا مجھ کو لپیٹے ہوئے سوتے ہیں کفن میں

90
باتیں تھیں یہی پاس کی اور درد کی تقریر
منزل پر بھی آرام سے سوتے نہ تھے شپیرؑ
شب کو کہیں اترے تو سحر کو ہوے رہ گیر
جلدی تھی کہ ہو جائے شہادت میں نہ تاخیر
مقتل کا یہ تھا شوق شہ جنّ و بشر کو
جس طرح سے ڈھونڈھے کوئی معشوق کے گھر کو

91
ملتا تھا کوئی مرد مسافر جو سر راہ
یوں پوچھتے تھے اس سے بہ حسرت شہ ذیجاہ
ایسا کوئی صحرا بھی ہے اے بندہ اللہ
اک نہر سوا جس میں نہ چشمہ نہ کوئی چاہ
کیا ملتا ہے اس دشت میں اور کیا نہیں ملتا
ہم ڈھونڈھتے پھرتے ہیں وہ صحرا نہیں ملتا

92
وہ عرض یہ کرتا تھا کہ سبط شہ لولاک
ہے سخت پراندوہ وہ صحرا تہ ا فلاک 
ہنستا ہوا واں جائے تو ہو جاتا ہے غمناک
سنتا ہوں وہاں دن کو اڑاتا ہے کوئی خاک
دن رات کو آتی ہے صدا سینہ زنی کی
درویش کی ممکن ہے سکونت نہ خئی کی

93
چلاتی ہے عورت کوئی ہے ہے مرے فرزند
اس دشت میں ہو جائے گا تو خاک کا پیوند
تلواروں سے ٹکڑے یہیں ہوں گے ترے دلبند
پانی یہیں ہو جائے گا بچوں پہ ترے بند
پیارے تو اسی خاک پہ گھوڑے سے گرے گا
ہے ہے یہیں خنجر تری گردن پہ پھرے گا

94
اک شیر ترائی میں یہ چلاتا ہے دن رات
کٹ جائیں گے یاں ہاتھ مرے لال کے ہیہات
کیا حال کہوں نہر کا اے شاہ خوش اوقات
پانی تو نہیں شور پہ مشہور ہے یہ بات
طائر بھی دم تشنہ دہانی نہیں پیتے
وحشی کبھی واں آن کے پانی نہیں پیتے

95
اُس جا نہ اترتا ہے نہ دم لیتا ہے رہ گیر
ہے شور کہ اس آب میں ہے آگ کی تاثیر
پیاسوں کے لیے اس کی ہر اک موج ہے شمشیر
اس طرح ہوا چلتی ہے جس طرح چلیں تیر
بجھتی نہیں واں پیاس کسی تشنہ گلو کی
بو آتی ہے اس نہر کے پانی میں لہو کی

96
اُس شخص سے یہ کہہ کے چلے قبلۂ عالم
اللہ نے چاہا تو بسائیں گے آسے ہم
عاشق پہ بلا بعد بلا آتی ہے ہر دم
غم اور بڑھا وصل کا عرصہ جو رہا کم
آفت یہ نئی فوج شہنشاہ میں آئی
مسلم کی شہادت کی خبر راہ میں آئی

97
غربت میں نہ ماتم کی سنائے خبر الله
طاری ہوا حضرت پہ عجب صدمۂ جاں کا ہ
گوندھے ہوے سر کھول کے پینے حرم شاہ
فرماتے تھے شہ سب کو ہے در پیش یہی راہ
ہو گا وہی اللہ کو جو مد نظر ہے
آج اُن کا ہوا کوچ کل اپنا بھی سفر ہے

98
وارث کے لیے زوجۂ مسلم کا تھا یہ حال
محل سے گری پڑتی تھی بکھرائے ہوئے بال
روتے تھے بہن کے لیے عباسؑ خوش اقبال
وہ کہتی تھی ساتھ آئے تھے چھوٹے مرے دو لال
پوچھو تو کدھر وہ مرے پیارے گئے دونو
فرماتے تھے شپیرؑ کہ مارے گئے دونو

99
محمل تھے سب اس بی بی کی ہووج کے برابر
تھا شور کہ بیوہ ہوئی شپیرؑ کی خوا ہر
گھبراگئی تھی مسلم مظلوم کی دختر
ہر بار یہی پوچھتی تھی ماں سے لپٹ کر
کیوں پیٹتی ہو کون جدا ہو گیا امان
غربت میں مرے باپ پہ کیا ہو گیا اماں

100
اس دن سے تو اک ابر ستم فوج پر چھایا
کھانا کئی دن قافلہ والوں نے نہ کھایا
رستے میں ابھی تھا اسد اللہ کا جایا
جو چاند محرّم کا فلک پر نظر آیا
سب نے مہ نو لشکر شپیرؑ میں دیکھا
منھ شاہ نے آئینۂ شمشیر میں دیکھا

101
خویش و رفقا چاند کی تسلیم کو آئے
مجرے کو جھکے اور سخن لب پہ یہ لائے
یہ چاند مبارک ہو ید اللہ کے جائے
کفار پہ تو فتح اِسی چاند میں پائے
رتبه مه و خورشید سے بالا رہے تیرا
تاحشر زمانے میں اُجالا رہے تیرا

102
حضرت یہ دعا پڑھ کے یہ کی حق سے مناجات
کررحم گنہ گاروں پر اے قاضی حاجات!
سر دینے کا مشتاق ہوں عالم ہے تری ذات
خنجر مری آنکھوں میں پھرا کرتا ہے دن رات
باقی ہیں جو راتیں وہ عبادت میں بسر ہوں
یہ زیست کے دس دن تری طاعت میں بسرہوں

103
پہونچا دے مجھے جلدی سے اے خالق افلاک
اُس خاک پہ جس خاک سے ملتی ہے مری خاک
طالب ہے ترے قرب کا سبط شہ لولاک
نہ ملک کی خواہش ہے نہ درکار ہے املاک
بتیاب ہے دل صبر کا یارا نہیں مجھ کو
اب فصل بجز وصل گوارا نہیں مجھے کو

104
اتنے میں یہ فضّہ علی اکبر کو پکاری
لو دیکھ چکی چاند ید اللہ کی پیاری
عادت ہے کہ وہ دیکھتی ہیں شکل تمھاری
آنکھوں کو کیے بند یہ فرماتی ہیں واری
آئے تو رخ اکبر ذی قدر کو دیکھوں
شکل مہ نو دیکھ چکی بدر کو دیکھوں

105
شہ داخل خیمہ ہو ئے فرزند کے ہمراہ
منھ دیکھ کے یوں کہنے لگی بنت ید اللہ
یہ چاند ہے کس طرح کا اے فاطمہ کے ماہ
فرمانے لگے رو کے بہن سے شہ ذی جاہ
سرتن سے مرا اس مہ پرغم میں کٹے گا
زینب یہ مہینہ تمھیں ماتم میں کٹے گا

106
یہ آلِ نبی کی ہے مصیبت کا مہینا
یہ ظلم کا عشرہ ہے یہ آفت کا مہینا
پہونچا ہے غریبوں کی شہادت کا مہینا
آخر ہے بس اب عمر کی مدت کا مہینا
یه بار امامت مری گردن سے اتر جائے
ہو خاتمہ باخیر جو سرتن سے اتر جائے

107
گردوں پہ مہ نو جو نمایاں ہے یہ ہمیشر
چڑھتی ہے مرے سر کے لیے چرخ پہ شمشیر
اس چاند میں کٹ جائے گا سب لشکر شپیر
نیزہ کوئی کھائے گا کلیجہ پہ کوئی تیر
برچھی کسی جانباز کے پہلو میں لگے گی
شمشیر کسی شیر کے بازو میں لگے گی

108
خیمے کو جلا دیں گے لٹے گا زر و زیور
اس ماہ میں ہوں گے نہ پدر اور نہ مادر
ماؤں سے پسر چھوٹیں گے بہنوں سے برادر
بیوہ کئی سیدا نیاں ہوویں گی مقرر
گھڑکیں گے ستمگار جو رو دے گی سکینہؑ
اس ماہ میں بے باپ کی ہووے گی سکینہؑ

109
دو لھا کوئی ٹاپوں کے تلے ہوئے گا پامال
پیٹے گی کوئی تازہ دُلھن کھولے ہوئے بال
تیرون سے کسی ماں کا جگر ہوئے گا غربال
نکلے گی کوئی کہتی ہوئی ہائے میرے لال
معصوموں کی سونے کی جگہ پائیں گی خالی
بچوں سے بھری گودیاں ہو جائیں گی خالی

110
اس عشرۂ اول میں نہ ہوئیں گے بہن ہم
تاریخ سفر ہے دہم ماه محرم
عشرہ یہ وہ عشرہ ہے کہ اے زینبؑ پر غم
جس لال کی عاشق ہو وہ ہو جائے گا بے دم
دیکھو گی نہ پھر منھ علی اکبر سے پسر کا
اب شام میں ہوے گا تمھیں چاند صفر کا

111
رونے کے لیے حق نے بنائے ہیں یہ دس دن
ان روزوں خوشی ہو یہ کسی کو نہیں ممکن
لیویں گے مرا تعزیہ ہر شہر کے ساکن
اکبؑر کو جواں روئیں گے معصوموں کو کم سن
بھولیں ہمیں ایسے نہیں غم خوار ہمارے
ہوئیں گے سیہ پوش عزادار ہمارے

112
غش ہو گئی سنکر یہ بیاں زینبؑ پُر غم
خیمے میں اسی رات سے برپا ہوا ماتم
بیدار رہیں صبح تلک بیبیاں باہم
خیموں کو اکھڑوا کے چلے قبلہ عالم
آخر وہی صحرا وہی جنگل نظر آیا
تھی دوسری تاریخ کہ مقتل نظر آیا

113
اترے اسی میدانِ بلا خیز میں سرور
استادہ ہوئے خیمہ ناموس پیمبرؑ
صحرا کی طرف دیکھ کے خوش ہو گئے اکبرؑ
دریا پہ ٹہلنے لگے عباس دلاور
شہ بولے ہوا نہر کی بھائی تمھیں بھائی
ہاں شیر ہو دریا کی ترائی تمھیں بھائی

114
خامے کو بس اب روک انیسؔ جگر افگار
خالق سے دعا مانگ کہ اے ایزد  غفار
زندہ رہیں دنیا میں شہ دیں کے عزادار
غیر از غم شہ ان کو نہ غم ہو کوئی زنہار
آنکھوں سے مزار شہ دلگیر کو دیکھیں
اس سال میں بس روضۂ شپیر کو دیکھیں

رباعی
جس دن کہ فراق روح و تن میں ہو گا
مشکل آنا اس انجمن میں ہو گا
نازاں نہو رخت نو پہن کر غافل
اک روز یہی جسم کفن میں ہو گا

رباعی
مرقد میں انیس نہ کفن میں ہوگا
وہ روضۂ سلطان زمن میں ہو گا
چل کر گلزار کربلا میں ڈھونڈھیں
بلبل کا مزار بھی چمن میں ہوگا
