www.emarsiya.com
نقوش، انیس نمبر

مرثیہ 3
یارب عروسِ فکر کو حسن و جمال دے


1
یارب عروس فکر کو حسن و جمال دے
ملک سخنوری کو در بے مثال دے
رنگینی کلام کو سحر حلال دے
آئے قمر کو رشک وہ اوج کمال دے
گلکاریاں کروں جو مضامیں کے باغ میں
پھولوں کی بو بہشت سے آئے دماغ میں

2	
ہاں اے زباں روانی طبع رسا دیکھا
دریائے فکر کے گھر بے بہا دکھا
اس معرکہ میں جوھر سیف خدا دکھا
تصویر رزم قاسم گلگوں قبا دکھا
شہرت ریاض دہر میں ہو چار سو مری
بلبل بھی سن کے وجد کرے گفتگو مری

3
مطلع ثانی
جب رن میں زرفشاں ورق آسماں ہوا
پنہاں نظر سے حسن رخ کہکشاں ہوا
ہر سو فروغ نور سے روشن جہاں ہوا
اسلام کی سپاہ میں شور اذاں ہوا
روپوش ہو گیا مہ تاباں حجاب سے
ذرّے نظر لڑانے لگے آفتاب سے

4
پردے سے آسماں کے جو طالع ہوئی سحر
مشغول ذکر حق ہوئے صحرا کے جانور
کوسول سماں تھا نور کا بالائے خشک و تر
سجدے میں جھک گئے تھے نہا لان بار ور
جھونکے نسیم صبح کے بھی سرد سرد تھے
ذرّوں میں یہ چمک تھی کہ ہیرے بھی گرد تھے

5
ڈوبا تھا اپنے رنگ میں ہر گل جدا جدا
پھولا تھا ہر طرف چمن قدرت خدا
سبزہ وہ اس کچھار کا صحرا کی وہ فضا
گویا زمردیں تھا بیابان کربلا
تھا ہر طرف شفق کا گماں لالہ زار سے
جانیں لڑی ہوئی تھیں عروس بہار سے

6
جنت پر طعنہ زن چمن روزگار تھا
پھولوں کی ڈالیوں پہ بھی جوش بہار تھا
پر بلبلوں کو خندۂ گل ناگوار تھا
یعنی وہ شور قتل شہ نامدار تھا
شبنم جو روئی غم میں شہ دل ملول کے
موتی بھرے ہوئے تھے کٹوروں میں پھول کے

7
ظاہر ہوئی سحر کی سفیدی جو ایک بار
نکلے در خیام سے سلطان نامدار
ہمشکل مصطفےٰؐ نے اذاں دی بحال زار
باندھیں صفیں سبھوں نے بصد عزّو افتخار
اس دم زباں پہ تھا یہ ہر اک دل ملول کی
یہ آخری نماز ہے سبط رسولؐ کی

8
بے مثل تھی جماعت شاہ فلک سریر
 نہس نہس کے دیکھتا تھا جوانوں کو چرخ پیر
کیونکر نہ ہوں وہ جرأت و ہمت میں بے نظیر
پیرو تھے اس کے جس نے پیا فاطمہؑ کا شیر
ہردم سوئے امام غریباں نگاہ تھی
پیا سے تو تھے پہ یوسف زہرا کی چاہ تھی

9
وه دبدبہ وه رعب و حشم وہ شکوه و شان
سوکھے لبوں پہ شکر خداوند دو جہان
ہر وقت بس اسی کا تصور اسی کا دھیان
ہو جائیں ہم نثار شہنشاه انس و جان
آقا پہ تھا جو غم تو خوشی ناپدید تھی
الفت ہے اس کا نام کہ مرنے کی عید تھی

10
رضواں پکارتا تھا یہ جنت میں بار بار
آو مجاہدو کہ سحر سے ہے انتظار
دیکھو یہ باغ خلد یہ میوے یہ سبزه زار
یہ حلّہ بہشت یہ کوثر یہ لالہ زار
حب حسینؑ ہے جو تمہاری سرشت میں
دیکھو دیے خدا نے یہ رتبے بہشت میں

11
حق نے عطا کئے ہیں تمہیں اس طرح کے گھر
جن میں جڑے ہیں لعل کہیں اور کہیں گہر
میوے وہ خوشگوار وہ پھولے پھلے شجر
چھایا ہوا وہ سایہ طوبیٰ ادھر ادھر
نہریں بھی لہریں لیتی ہیں کوثر کے ذوق میں
آنکھیں حباب دیر سے کھولے ہیں شوق میں

12
حوروں میں غل یہ ہے کہ وہ صفدر کب آئیں گے
مضطر ہے دل حسینؑ کے یاور کب آئیں گے
پیاسے ہزبر جانب کوثر کب آئیں گے
جانیں لڑی ہوئی ہیں وہ گوہر کب آئیں گئے
ہاتھوں میں ظرف سرخ کہیں سبز فام ہیں
چھلکے ہوئے شراب طہورا کے جام ہیں

13
فارغ ہوئے نماز سے جب سبط مصطفےٰؐ
خالق سے ہاتھ اٹھا کے یہ کرنے لگے دُعا
اے دستگیر بے کس و محتاج بے نوا
کٹ جائے آج خنجر برّاں سے یہ گلا
اترے یہ بار دوش تو راحت ہو چین ہو
ہاتھوں پہ سر دھرے ہوئے حاضر حسینؑ ہو

14
اعدا کے جو ستم ہیں وہ تجھ سے نہاں نہیں
راحت سے ایک دم کوئی تشنہ دہاں نہیں
صحرا میں شور قتل ہے گھر میں اماں نہیں
جاؤں کدھر یہ نرغۂ اعدا کہاں نہیں
ہے قحط آب فاطمہ زہرؑا کے لال پر
ٹکڑے جگر کے ہوتے ہیں بچوں کے حال پر

15
کیا منہ بشر سے وصف جو ہوئیں ادا ترے
غربت میں لطف عام میں صبح و مسا ترے
اشفاق ہیں پدر سے فزوں کبریا! ترے
بچوں پہ کون رحم کرے گا سوا ترے
خوش ہوں پسر جو زیور آہن میں غرق ہو
ریتنی میں ہو گلا پہ نہ ہمت میں فرق ہو

16
يارب! جہاں میں آل پیمبرؑ کو صبر دے
کلثومؑ کو حسینؑ کی دختر کو صبر دے
چادر چھنے تو زینبؑ ہے پر کو صبر دے
ہر اک گھڑی میں عابدؑ مضطر کو صبر دے
ہر حال میں تجھ ہی پہ ہے تکیہ فقیر کا
حافظ ہے تو بلا میں یتیم و اسیر کا

17
صابر ہے ہر مہم میں رسول خدا کا لال
صدقے میں تیری راہ میں اطفال خورد سال
راضی ہوں میں اسیر ہو گر فاطمہؑ کی آل
کچھ غم نہیں کھلیں بھی جو سیدانیوں کے بال
زنداں میں بیٹیاں ہوں جناب بتول کی
لیکن رہا ہو نار سے امت رسولؐ کی

18
فارغ ہوئے دعا سے جو سلطان ذی وقار
اس وقت ہاتھ جوڑ کے بولے یہ جان نثار
آتے ہیں تیر لشکر اعدا سے بار بار
اب اذنِ جنگ دیجیے یاشاہ نامدار
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔

19
مولا دلوں کو تاب نہیں اب خدا گواہ
گھیرے ہے چار سمت سے اعدا کی سب سپاہ
باجوں کا شور ہوتا ہے ہلتی ہے رزم گاہ
بڑھ بڑھ کے مورچوں سے ڈراتے ہیں رو سیاہ
گر حکم ہو تو فوج ستم سے وغا کریں
ایسا نہ ہو کہ بے ادبی اشقیا کریں

20
فوج گراں ادھر ہے تو ہو کچھ نہیں ہے غم
سب باگیں پھیر لیں گے جو تیغیں ہوئیں علم
کب تک سنیں کلام درشت ان کے دمبدم
کچھ انتہا بھی ظلم کی ہے یا شہ امم
مغرور و بے حیا سپہ بے شعور ہے
مولا! اب ان کی چشم نمائی ضرور ہے

21
بولے یہ سن کے حضرت عباسؑ نیک خو
سنتے ہیں کچھ حضور دلیروں کی گفتگو
اللہ رے عزّو شان جوانان ماه رو
دریا بہے گا آج لہو کا کنار جو
لشکر یہ جا پڑیں گے ارادے یہ سب کے ہیں
چتّون جو قہر کی ہے تو تیور غضب کے ہیں

22
ایک ایک سرفروش ہے ایک ایک جاں نثار
تکتے ہیں چشم غیظ سے اعدا کو بار بار
ڈر ہے گلوں پہ پھیر نہ لیں تیغ آبدار
بہتر ہے اب کہ اُن کو ملے حکم کار زار
دم بھر قرار شاق ہے دنیائے زشت میں
جلدی انھیں یہی ہے کہ پہنچیں بہشت میں

23
بولے بہا کے اشک شہنشاہ کربلا
بھیا کیسے ملے ہیں یہ انصار با وفا
شکوہ نہ پیاس کا ہے نہ فاقوں کا کچھ گلا
کیونکر انہیں میں برچھیاں کھانے کی دوں رضا
تیغ الم سے میرا جگر چاک چاک ہے
چھوٹے جو یہ رفیق تو دنیا پہ خاک ہے

24
دیکھے یہ دل کسی کے نہ پتّے نہ یہ جگر
پرحیف اب بچھڑتے ہیں یہ غیرت قمر
کچھ بس نہیں کھڑے ہیں یہ پاندھے ہوئے کمر
اچھا خوشی ہے ان کی تو جائیں کٹائیں سر
چھوڑیں اکیلا فاطمہؑ کے نورعین کو
ہیں آج سب کے داغ اٹھانے حسینؑ کو

25
خوش ہو گئے یہ سن کے رفیقان شاہ دیں
جانے لگا جہاد کو اک ایک مہ جبیں
ایسے لڑے سپاہ سے وہ ناصران دیں
ہتھیار پھینک پھینک کے بھاگے سب اہل کیں
نہ وہ صفیں نہ مجمع مردم تھا گھاٹ پر
خشکی میں ابتری تھی طلاطم تھا گھاٹ پر

26
کس کس بہادری سے لڑے عاشق امام
اللہ رے حرب درہم و برہم تھی فوج شام
لیکن کہاں چھ لاکھ کہاں چند تشنہ کام
کھا کھا کے زخم مر گئے آخر وہ لالہ فام
ایذا تھی دھوپ میں جو تن پاش پاش کو
جاکر حسینؑ لاتے تھے ایک ایک لاش کو

27
جب سب رفیق حق نمک کر چکے ادا
مرنے کی پھر خوشی سے عزیزوں نے لی رضا
وہ بھی ہوئے شہید تو رونے کی ہے یہ جا
قاسمؑ تھے اور حضرت عباسؑ با وفا
تھے سامنے جو لاشۂ پرخوں دھرے ہوئے
تکتے تھے فوج شام کو آنسو بھرے ہوئے

28
مشغول تھے بکا میں شہنشاہ ذی وقار
جو اقتلوا الحسینؑ کی ہونے لگی پکار
گرجے دہل بلند ہوا شور گیر و دار
پھر کھل گئے صفوں میں علم ہائے زر نگار
نکلے سوار جنگ کو باہم تھمے ہوئے
بڑھنے لگے صفوں سے سپاہی جمے ہوئے

29
نوبادۂ حسنؑ نے جو دیکھا یہ ماجرا
ہمشکل مصطفےٰؑ سے الگ جا کے یہ کہا
بھیا ! مقام غور ہے رونے کی ہے یہ جا
مر گئے ہمیں نہ ملی رخصت وغا
کھیلے ہوئے تو ساتھ کَے پہنچے بہشت میں
ہم نامراد رہ گئے دنیائے زشت میں

30
خیمہ میں آج صبح سے محشر ہے آشکار
بیٹوں کے غم میں روتی ہیں زینبؑ بحال زار
کیا منہ دکھائے جا کے حرم میں یہ سوگوار
پردے کے پاس بیٹھی ہیں اماں جگر فگار
فرمائیں گی شہید ہر اک تشنہ لب ہوا
قاسمؑ نے لی نہ رن کی اجازت غضب ہوا

31
کہتی تھیں شب کو مجھ سے یہ اماں بچشم تر
قربان جاؤں آج قیامت کی ہے سحر
عمّو پہ دیکھنا جو ہجوم سپاه شر
لانا دلہن کا دھیان نہ مطلق مرے پسر
حسرت یہی ہے اور ہے یہ آرزو مری
تم مرکے آئیو کہ رہے آبرو مری

32
یاں تو یہ ذکر کرتا تھا شبّرؑ کا نونہال
خیمہ میں پیچ و تاب سے مادر کا تھا یہ حال
غم سے عرق جبیں پہ ہے بکھرے ہوئے ہیں بال
دل مضطرب ہے رونے سے آنکھیں ہیں دونوں لال
صدمہ یہ ہے کہ رن کی اجازت میں کد نہ کی
قاسم نے اس مہم میں چچا کی مدد نہ کی

33
کیونکر نہ دل ہو سینۂ سوزاں میں بے قرار
سو سو طرح سے ہوئے گا اماں کو انتشار
بھیا ! پھر ایسا وقت نہ پاؤ گے زینہار
دلوا دو تم چچا سے ہمیں اذن کار زار
ڈر ہے کہ پھر وغا کا جو غل بے ادب کریں
عباسؑ نامدار نہ رخصت طلب کریں

34
جس دم ہجوم یاس نے گھیرا زیادہ تر
غصے سے کانپتی ہوئی اٹھی وہ نوحہ گر
فضّہ سے رو کے کہنے لگی وہ نکو سیر
لادے حسنؑ کے لال کی اس دم مجھے خبر
مقتل میں ہیں کہ پاس شہ کربلا کے ہیں
رخصت ملی ہے یا ابھی طالب رضا کے ہیں

35
کہیو کہ اے یتیم حسنؑ تم پہ مرحبا
کیا خوب ماں کو شاد کیا تم پہ میں فدا
حیراں ہوں میں کھڑے ہوئے تم دیکھتے ہو کیا
اب تک رضا نہ لی مجھے حیرت کی ہے یہ جا
اب کون ہے جہاں میں شہ خوشخصال کا
کیا ہے چچا کے بعد ارادہ جدال کا

36
شب کو کیے تھے آپ نے مادر سے یہ کلام
اقرار کیا کئے تھے تاسف کا ہے مقام
عمّو پہ ہے سحر سے یہ نرغہ میں ازدھام
کچھ کر سکے نہ تم مدد شاہ خاص و عام
سمجھا گئے تھے باپ بھی کیا کیا ہزار حیف
بازو کی بھی سند کو نہ دیکھا ہزار حیف

37
کیا کہ گئے تھے آپ سے شبّرؑ جگر فگار
تجھ کو اسی سخن کا تصور ہے بار بار
کہنا تھا کون باپ سے ہنگام احتضار
خادم کرے گا پہلے عزیزوں سے سر نثار
اس دم کہاں ہے جرأت و ہمت وہ آپ کی
ہے ہے عمل کیا نہ وصیت پہ باپ کی

38
فضّہ چلی یہ سن کے جو خیمہ سے نوحہ گر
دیکھا کہ آپ آتے ہیں قاسم جھکائے سر
منہ سرخ تیغ ہاتھ میں باندھے ہوئے کمر
آتے ہی ماں کے چہرۂ اقدس پہ کی نظر
تھرائی ماں جو غیظ سے منہ اپنا موڑ کے
قاسمؑ قدم پہ گر پڑے ہاتھوں کو جوڑ کے

39
بولی اٹھا کے سر کو یہ مادر جگر فگار
واللہ تم سے یہ نہ توقع تھی میں نثار
کام آئے سب وغا میں عزیز و رفیق و یار
تم نے چچا سے کیوں نہ لیا حکم کار زار
کیا قہر ہے کہ شاہ سے اذن وغا نہ لو
زینبؑ کے لال قتل ہوں اور تم رضا نہ لو

40
کس کس نے دی نہ آن کے شہؑ کے قدم پہ جان
لو تم نہ اذان غیر رضا لیں خدا کی شان
کیا ہوگئی وہ جرأت و ہمت وہ آن بان
ہوتا ہے یوں خموش کوئی وقت امتحان
لکھ دی جو حق نے سیر ارم سر نوشت میں
دیکھو نصیب وہب کہ پہنچا بہشت میں

41
گر ہے دلہن کی فکر تو بے جا ہے پہ خیال
ہر رنج و غم میں رانڈوں کا حافظ ہے ذوالجلال
صابر ہے دکھ میں درد میں خیر النساء کا لال
کھلنے کا سر کے غم ہے نہ کچھ قید کا ملال
راضی رہیں حسینؑ رضا ذوالمنن کی ہو
کنگنا ہو یا رسن میں کلائی دلہن کی ہو

42
ماں سے سُنے جو قاسؑم مضطر نے یہ کلام
آنکھوں سے اشک پونچھ کے بولا وہ لالہ فام
آگا دل کے حال سے ہے خالق انام
امّاں سحر سے مرنے کو حاضر تھا یہ غلام
کی سو طرح خوشامد و منت غلام
لیکن نہ دی وغا کی اجازت امام نے

43
قدموں پہ گر کے شہ کے یہ کی عرض چند بار
دیجئے رضا کہ مرنے کو جائے یہ جاں نثار
شاہد ہیں اس میں حضرت عباسؑ نامدار
کیں سو خوشامدیں نہ ملا اذن کار زار
شک ہوا گر تو شہ کے برادر گواہ ہیں
بلوا کے پوچھیے علی اکبرؑ گواہ ہیں

44
اماں دلہن سے ملنے کی بھی کچھ ہوس نہیں
تیار جان دینے پہ ہیں پیش و پس نہیں
حامی کوئی نہیں کوئی فریاد رس نہیں
سر پر اجل کھڑی ہوئی ہے اپنا بس نہیں
یارا کلام کا ہے نہ طاقت ہے صبر کی
در پیش آج صبح سے منزل ہے قبر کی

45
مادر سے رو کے ابن حسنؑ نے یہ جب کہا
بیس سر جھکا کے رہ گئی وہ غم کی مبتلا
پھر اشک بھر کے آنکھوں میں بولی کہ میں فدا
ہاں واری سچ ہے کیوں نہ ہو شاباش و مرحبا
بہتر ہے جو خوشی ہوشہ تشنہ کام کی
لازم یونہی ہے تم کو اطاعت امام کی

46
نرغہ میں آج صبح سے ہیں سرور امم
فرصت نہیں ہے لاش اٹھانے سے کوئی دم
کیونکر کہیں گے وہ کہ سدھارو سوئے عدم
بیٹی کے رانڈ ہونے کا صدمہ تمہارا غم
دیتے نہیں رضا جو شہ کربلا تمہیں
میں اب دلائے دیتی ہوں اذان وغا تمہیں

47
جب تک حرم میں آئیں شہنشاہ نامدار
مل آؤ تم بھی جا کے دلہن سے یہ ماں نثار
جب سے سنا ہے تم کو مہیائے کار زار
گھونگھٹ میں رو رہی ہے وہ مغموم و سوگوار
ایسی کوئی دلہن بھی نہ بیکس غریب ہو
قسمت میں تھا بیاہ میں رونا نصیب ہو

48
باتیں یہ سن کے دل پہ جو صدمہ ہوا کمال
حجلہ میں آ کے بیٹھ گیا مجتبےٰ کا لال
آئے نظر عروس کے گوندھے ہوئے جو بال
بلوے میں سرکے کھلنے کا بس آگیا خیال
آئی صدا جو کان میں فریاد و آہ کی
کس یاس سے عروس کی جانب نگاہ کی

49
جھک کر دلہن کے رخ پہ جو دولھہ نے کی نظر
دیکھا کہ ہے لباس بدن آنسوؤں سے تر
ہچکی لگی ہے شرم کے مارے جھکائے سر
سہرے سے مل کے گرتے ہیں آنسو ادھر ادھر
چہرہ تمام زرد ہے صدمے دو چند ہیں
آنکھیں وہ نرگسی کف رنگیں سے بند ہیں

50
رقت کو ضبط کر کے یہ بولا حسنؑ کا ماہ
لو الوداع جاتے ہیں مابین رزم گاہ
مہماں ہیں کوئی آن کے تکتی ہے موت راہ
چارہ نہیں اجل سے کسی کا خدا گواہ
ناراض والدہ ہوں جو وقفہ ذرا کریں
صاحب یہی لکھا تھا مقدر میں کیا کریں

51
صاحب بس اب یہ آج کی صحبت ہے مغتنم
پھر ہم کہاں بھلا یہ فرصت ہے مغتنم 
اس دکھ میں دوگھڑی کی بھی راحت ہے مغتنم
جی بھر کے دیکھ لیں کہ یہ صورت ہے مغتنم
بے درد، کل پھر آئیں گے بلوائے عام میں
منزل سحر کو ہوئے گی کل راہ شام میں

52
یہ صبر کا مقام ہے روؤ نہ زار زار
صاحب تمہارے حال پہ ہوتا ہے دل فگار
ہے تیر آہ سینہ سوزاں کے آر پار
مجبور ہیں نہ بس ہے کچھ اپنا نہ اختیار
گو عمر بھر کا منزل فانی میں ساتھ ہے
پر کیا کریں اجل کا گریباں میں ہاتھ ہے

53
دیکھو دلہن کو وہب کی اللہ رے حوصلا
دولھا کو روز عقد جو مرنے کی دی رضا
اللہ رے پاس خاطر دلبند مرتضؑا
دیکھا خود اپنی آنکھوں سے کھٹتے ہوئے گلا
تعریف ہر زباں پہ ہے اس رشک ماہ کی
حاضر ہے اب کنیزی میں ناموس شاہ کی

54
جس وقت کو قتل ہوا وہب با وفا
بیوہ نے کی نہ آہ بجز شکر کبریا
ہر چند رانڈ ہونے کا صدمہ ہے جانگزا
رونے کی پر دُلہن کے نہ آئی کبھی صدا
ماں اس جری کی زینبؑ مضطر کے ساتھ ہے
زوجہ جو ہے وہ شاہ کی دختر کے ساتھ ہے

55
اللہ رے صبر مادر وہب نکو سیر
اس کو فدا کیا کہ جو تھا غیرت قمر
تیغوں سے ٹکڑے ٹکڑے ہوا جب وہ نامور
بیٹے کی لاش پر بھی نہ روئی وہ نوحہ گر
نہ رخ کیا وطن کا نہ راحت قبول کی
غربت میں اہل بیت کی خدمت قبول کی

56
ظاہر ہے صبر مادر وہب جگر فگار
کچھ غم کیا نہ بیٹے کے مرنے کا زینہار
دُولھا کو کس خوشی سے دیا اذان کار زار
روئی نہ دل کڑھا نہ ہوئی چشم اشکبار
عورت تھی پر جہاد کی دل سے امنگ تھی
روکیں نہ گر تو خود وہ مہیائے جنگ تھی

57
تم بھی اگر خوشی سے رضا دو تو جائیں ہم
ہے آرزو کہ جلدی سے اب سر کٹائیں ہم
اب تا کجا یہ ظلم کے صدمے اٹھائیں ہم
ہے ولولہ کہ جسم پہ تلوار کھائیں ہم
بیٹی ہو کس سخی کی بہو کس ولی کی ہو
کیونکر نہ صابرہ ہو کہ ہوتی علی کی ہو

58
صاحب خدا کے واسطے کھولو تو لعل لب
اس حال میں یہ شرم مناسب نہیں ہے آب
ہے رحم کا مقام کہ فرقت کی ہے یہ شب
اب یاں سے جا کے دیکھیے ملتے ہیں تم سے کب
کیونکر بھلا ہراس نہ ایک ایک گام ہو
کیا جانے آج کون سی منزل پہ شام ہو

59
جاتے ہیں واں جہاں کوئی راحت رساں نہیں
جس جا سراغ نقش رہ کارواں نہیں
بستی کا ذکر کیا کہیں کوسو مکاں نہیں
ساتھی نہیں شفیق نہیں مہرباں نہیں
کیونکہ نہ خوف ہو کہ نئی واردات ہے
صاحب غضب یہ منزل اول کی رات ہے

60
لله سر جھکا کے نہ آہ و بکا کرو
آساں کرے کریم یہ مشکل، دعا کرو
دل میں خیال گریۂ خیرالنسا کرو
جانا ہمیں کہاں ہے تصور ذرا کرو
اس دکھ میں چاہیئے ہے مدد کار ساز کی
منزل کڑی ہے راہ ہے دور و دراز کی

61
جس دم سنیں دلہن نے یہ باتیں بہ چشم تر
کھینچی وہ آہ دل سے کہ تھرا گیا جگر
آہستہ سر جھکا کے یہ بولی وہ نوحہ گر
شب کی دلہن کو چھوڑ کے صاحب چلے کدھر
دیجے نہ یوں وغا کہ یہ رسم وفا نہیں
صاحب مرا جہاں میں کوئی آسرا نہیں

62
سمجھا رہے ہیں آپ مصیبت میں کیا مجھے
غربت میں کیجیئے نہ اسیر بلا مجھے
دکھلائی خوب آپ نے مہر و وفا مجھے
مانگو دعا کہ پہلے اٹھالے خدا مجھے
سامان وہ ہوا ہے کہ جس کی خبر نہ تھی
بیوہ بنوں گی صبح کو اس کی خبر نہ تھی

63
جلتی زمیں پہ آپ جو سوئے کٹا کے سر
پھر کون اس غریب کی لے گا بھلا خبر
مہماں ہیں اور کوئی گھڑی شاہ بحر و بر
اماں سحر سے روتی ہیں تھامے ہوئے جگر
تقدیر میں لکھا ہے کہ سب در بدر پھریں
نیزے پہ سر ہو آپ کا ہم ننگے سر پھریں

64
جاتے ہو تم تو سونے کو مقتل میں بے غضب
صحرا کی ہولناکی میں ہوگی بسر یہ شب
کیونکر بھلا جگر پہ نہ ہو صدمہ و تعب
سہرا بڑھا نہ تھا کہ اجل نے کیا طلب
قسمت میں ہے کہ ظلم عجیب و غریب ہوں
چوتھی بکا میں، قید میں چاے نصیب ہوں

65
صاحب کنیز آپ کی الفت پہ ہو فدا
بیوہ بنا کے مجھ کو چلے وامصیبتا
پر خیر جائیے مگر اتنی ہے التجا
لاشہ جہاں ہو میں بھی وہیں ہوں پئے عزا
جنگل میں کون ہو گا تن پاش پاش پر
رویا کروں گا راتوں کو صاحب کی لاش پر

66
پوچھے گا مجھ سے آکے جو کوئی کہ اے غریب
پر خوں یہ کس کی لاش ہے بے یارو بے حبیب
سر پیٹ کر کہوں گی یہ ہے سانحہ عجیب
مجھ سا جہاں میں کوئی نہ ہوگا بلا نصیب
دُولھا شہید ہو گیا تقدیر سو گئی
شب کو دلہن تھی صبح کو میں رانڈ ہو گئی

67
رونے لگی یہ کہ کے جو وہ غیرت قمر
قاسؑم کا فرط غم سے تڑپنے لگا جگر
ناگاہ گھر میں دوڑ کے فضّہ نے دی خبر
بی بی غضب ہوا کہ بڑھی فوج بدگہر
اکبرؑ رضا طلب ہیں قیامت ہے صاحبو
لو اب جوان بیٹے کی رخصت ہے صاحبو

68
ہمشکل مصطفےٰؑ ہیں مہیائے کار زار
تھامے کمر کھڑے ہیں شہنشاہ نامدار
آئے کوئی یہ لشکر اعدا میں ہے پکار
تھرا رہے ہیں غیظ سے عباسؑ ذی وقار
آیا ہے یہ جلال علمدار شاہ کو
روکا ہے لڑکے شیر نے جنگی سپاہ کو

69
جس دم کہا پکار کے فضّہ نے یہ سخن
گھبرا کے اٹھ کھڑا ہوا نوبادۂ حسن
ہتھیار سج کے تن پہ چلا جب وہ صف شکن
گھونگھٹ ہٹا کے پاس سے تکنے لگی دلہن
غل تھا جہاں سے کوچ ہے اس نونہال کا
مٹتا ہے اب نشان حسنؑ خوشخصال کا

70
رخصت کوشۂ کے پاس چلا تھا وہ سیمبر
دیکھا کہ آپ آتے ہیں حضرت بچشم تر
ہیں ساتھ ساتھ اکبرؑ و عباسؑ نامور
قاسؑم نے جلد دوڑ کے رکھا قدم پہ سر
کی عرض خانہ زاد کو اذنِ وغا ملے
رہ جائے آبرو جو در مدعا ملے

71
مادر نے دی صدا شہ والا نہ روکیے
ہاتھوں کو جوڑتی ہوں میں مولا نہ روکیے
میداں سے بڑھتے آتے ہیں اعدا نہ روکیے
مرنے کی ہے انہیں بھی تمنّا نہ روکیے
سینہ میں بے قرار دل ناصبور ہے
صدقے گئی غلام کی خاطر ضرور ہے

72
شہ نے گلے لگا کے بھتیجے سے یہ کہا
افسوس تم کو موت نے مہلت نہ دی ذرا
کس کس کا داغ دل پہ سہے ابن مرتضؑا
تم بھی چچا کو چھوڑ چلے وامصیبتا
صدمہ فراق کا تمہیں تقدیر دے چلی
آخر تمہیں عروس، اجل بن کے لے چلی

73
بہتر ہے جو رضائے خدا خیر غم نہ کھاؤ
پھر ایک بار اور لگا لیں گلے سے آؤ
تم کو بھی ہم نے صبر کیا جاؤ سر کٹاؤ
بیاہی جو ایک شب کی ہے بیوہ اسے بناؤ
راحت ہو عقد کر کے یہ حکم خدا نہ تھا
ہے ہے ابھی تو ہاتھ سے کنگنا کھلا نہ تھا

74
رونے لگے یہ کہ کے جو سلطان نامدار
تسلیم کو جھکا بہ ادب وہ نکو شعار
پھر عرض کی یہ مادر بیکس سے ایک بار
اماں ذرا عروس کی جانب سے ہوشیار
اب اس مریض غم کی پرستار آپ ہیں
بیوہ کی اس الم میں مددگار آپ ہیں

75
یہ بات کہ کے مادر عالی مقام سے
رخصت ہوئے حسین علیہ السلام سے
مل کر گلے شبیہ رسولِؐ انامؐ سے
تنتا ہوا چلا وہ دلاور خیام سے
دیکھا جو سرخ غیظ سے چہرہ جناب کا
گردوں پہ زرد ہو گیا رنگ آفتاب کا

76
مطلع چہارم
پایا سجا جو اشہب گردوں مقام کو
چمکار کر ہزیر نے تھاما لگام کو
زین فرس پہ چڑھ کے جو تولا حسام کو
آگے بڑھی جلو میں ظفر انتظام کو
چہرہ کی ضو سے خاک کو یہ مرتبا ملا
طبقہ زمین کا چرخ چہارم سے جا ملا

77
وہ حسن اور وہ رعب وہ بجلی سا راہوار
وہ ولولہ جہاد کا وہ شوق کار زار
خوشبو وه عطر بیز وه خلعت ستاره دار
آنکھوں میں شب سے نیند کا چھایا ہوا خمار
کنگنا بندھا تھا ہاتھ میں اس خوش صفات کے
سہرے سے یہ عیاں تھا کہ دولہا ہیں رات کے

78
ناگاہ باد پا کو اڑایا دلیر نے
نیزہ عجب ہنر سے ہلایا دلیر نے
سایا جو گیسوؤں کا دکھایا دلیر نے
گھوڑے کو قلب فوج میں پایا دلیر نے
ہر جا صفوں میں ھوم ہوئی اس جلوس کی
بو چار سو مہک گئی عطر عروس کی

79
شان و شکوہ سب حسن مجتبےٰ کی تھی
بھالا ہلا رہے تھے پہ حسرت وغا کی تھی
جرأت جو قہر کی تھی تو ہمت بلا کی تھی
اس سن میں تھا وہ رعب قدرت خدا کی تھی
چھایا ہوا تھا نور جو اس لالہ فام کا
فق تھا سحر کی طرح سے رنگ اہل شام کا

80
ناگہ صفوں سے بارش تیر ستم ہوئی
باجوں کی فوج کیں میں صدا دمبدم ہوئی
لڑنے پہ واں سپاہ عدو سب بہم ہوئی
اور یاں جدا نیام سے تیغ دو دم ہوئی
جلوہ دیا وغا میں عجب آب و تاب سے
گھویا ہلال ڈوب کے نکلا سحاب سے

81
کھنچا تھا تیغ کا کہ قیامت بپا ہوئی
دہشت سے فوج شام میں ہلچل سوا ہوئی
یوں بے حواس رن میں صف اشقیا ہوئی
جنگی دہل کی پھر نہ صدا جابجا ہوئی
کڑکیت یوں صفوف میں گھبرا کے رہ گئے
کیا رعب تھا کہ جھانجھ بھی تھرا کے رہ گئے

82
جس پر گری چمک کے کیا تن سے سر جدا
خود و زره دو نیم تھی تیغ و سپر جدا
ساعد دو نیم بازو و صد رو کمر جدا
سینے سے دل جدا تھا تو دل سے جگر جدا
چم خم غصب کا تھا کہ لعیں دنگ ہو گئے
ہر وار میں سوار بھی چو رنگ ہو گئے

83
مارا جو بڑھ کے ہاتھ تو سر کٹ کے گر پڑا
دل بچ گیا اگر تو جگر کٹ کے گرپڑا
جلدی میں کوئی تا بہ کمر کٹ کے گرپڑا
بر نخل قد برنگ شجر کٹ کے گر پڑا
سر سبز کوئی بانی ظلم و جفا نہ تھا
ایسی ہوا چلی کہ سروں کا پتا نہ تھا

84
تھی آبرو کی تیغ دو پیکر کو جستجو
دریائے خوں میں تیرتی پھرتی تھی چار سو
برهم مزاج شعبده کردار تند خو
دم باز سر تراش ستمگار سرخرو
چلتی تھی بار بار شرارے غضب کے تھے
بسمل پھڑک رہے تھے اشارے غصب کے تھے

85
لڑتا تھا وہ ہزبر عجب آن بان سے
چلتا تھا ہاتھ تیغ کا حیدؑر کی شان سے
نامی جوان فوج کے عاجز تھے جان سے
جلدی میں بھی نہ تیغ نکلتی تھی میان سے
جانبردم نبرد کوئی اہل شر نہ تھا
جس پر جھپٹ کے وار کیا تن پہ سر نہ تھا

86
جس شخص پر لپک کے وہ آتش زباں گئی
یوں دل جلا کہ لذت آرام و جاں گئی
جب مثل برق سر پہ وہ آتش فشاں گئی
ثابت نہ تھا کہ روح کہاں تھی کہاں گئی
کفار کانپ کانپ کے گرتے تھے خون میں
کاسے سروں کے تیرتے پھرتے تھے خون میں

87
تلوار تولتے ہوئے قاسؑم جدھر چلے
خود بڑھ کے بہر نذر لعینوں کے سر چلے
گر سامنے سے بھاگ کے کچھ بد گھر چلے
تلوار نے لپک کے صدا دی کدھر چلے
بھاگو نہ بار بار صف کار زار میں
آؤ ادھر کہ فوج کی بھرتی ہے نار میں

88
وہ بانکپن وہ ناز سے چلنا ادھر ادھر
بسمل وہ ہو گیا جسے دیکھا اٹھا کے سر
برچھی چلی ادھر کو نگہ پڑ گئی جدهر
جوہر سے تھا عیاں کہ ستارے ہیں جلوہ گر
بالکل چلن عروس کے سب آشکار تھے
نابیں نہ تھیں گندھے ہوئے پھولوں کے ہار تھے

89
جس کو چمک کے دور سے چہرہ دکھا دیا
جان اس کی لے کے اور طرف منہ پھرا دیا
پاؤں پہ سر کسی نے جو دھڑ سے گرا دیا
دولھا نے ہاتھ روک لیا مسکرا دیا
عاری تھی فوج کاٹ سے شمشیر تیز کے
خوں بہ رہا تھا بند تھے کوچے گریز کے

90
جب آئی سن سے تیغ تو تھرّا کے رہ گئے
اٹھا نہ ہاتھ منہ پہ سپر لا کے رہ گئے
باغی سموم تیغ سے مرجھا کے رہ گئے
ترکش کٹا تو تیر بھی چلا کے رہ گئے
غل تھا کہ تیغ تیز سے اعدا ملول ہیں
قبضہ نہ تیغ پر ہے نہ ڈھالوں میں پھول ہیں

91
جب مثل برق فوج کے بادل پہ آگری
دی رعد نے صدا کہ وہ برق بلا گری
ثابت ہوا نشانی قہر خدا گری
تلوار کیا کہ کھولے ہوئے منہ قضا گری
یوں مُرغ روح خوف سے اڑ کر ہوا ہوئے
گویا قفس سے طائر وحشی رہا ہوئے

92
چمکی گری سروں کو اڑایا چلی گئی
خوں تن سے ناریوں کا بہایا چلی گئی
موقع جہاں پہ ذبح کا پایا چلی گئی
بیٹھی اٹھی جمال دکھایا چلی گئی
برہم رہی وغا میں ہر اک تیغ زن کے ساتھ
چلتی تھی سر جھکا کے مگر بانکپن کے ساتھ

93
ہلچل بپا تھی رعب سے غازی کے ہر کہیں
اعدا کے تن کہیں نظر آتے تھے سر کہیں
ٹکڑے تھے ہاتھ پائوں کہیں اور کمر کہیں
بکتر کہیں تھا تیغ کہیں تھی سپر کہیں
صحرا میں جانور تھے نہ اژدر پہاڑ میں
روحیں چھپی تھیں خوف سے لاشوں کی آڑ میں

94
دیکھا جو فوج میں یہ تلاطم یہ شور و شر
گھبرا گئے تمام دلیران نامور
بولا یہ شمر سے پسر سعد بد گہر
ارزل کدھر گیا اسے اس کی نہیں خبر
کہ دو لڑے وہ آن کے اس گلغدار سے
بیٹھا ہے منھ چھپا کے کہاں کار زار سے

95
آیا شقی تو غیظ سے بولا وہ بے حیا
جا جلد بہر جنگ تامل نہ کر ذرا
فوجوں میں ابتری ہے تردد کی ہے جا
کیا وجہ ہے کہ تو نے نہ کی اب تلک وغا
ہرگز تشقی دل مضطر نہ ہوئے گی
جب تک لڑ کے نہ تو یہ مہم سرد ہوئے گی

96
بولا یہ بات سن کے وہ مغرور و خیره سر
آ، ہوش میں ذرا کہ ترا دھیان ہے کدھر
دنیا میں میرے زور سے واقف ہے ہر بشر
سبکی ہے میں وغا کا ارادہ کروں اگر
یہ طفل ہے میں لڑکے بھلا اس سے کیا کروں
عباسؑ نامدار جو آئیں، وغا کروں

97
لیکن پسر مرے ہیں وہ جرّار و پہلواں
جن کا جواب آج نہیں زیر آسماں
شہرہ ہے ان کی جنگ و جدل کا کہاں کہاں
رستم کو ضرب تیغ سے دیتے نہیں اماں
جائیں گے وہ تو خلعت و انعام پائیں گے
یہ طفل کیا حسینؑ کا سر کاٹ لائیں گے

98
یہ سن کے خوش ہوا پسر سعد نحس تب
بیٹوں کو رزم گاہ سے اس نے کیا طلب
آئے وہ بے حیا تو یہ بولا وہ بے ادب
تم چار پہلواں ہو یہ ہے ایک تشنہ لب
شہرہ ہے شش جہت میں تمھارے جہاد کا
سر لاؤ جلد کاٹ کے اس خوش نہاد کا

99
یہ کہ کے چپ ہوا جو وہ ہد کیش و بد گہر
فوراً بڑھا نبرد کو ان میں سے اک پسر
آیا قریب جب ستم آرا بہ کر و فر
تھم کر نگاہ قہر سے قاسمؑ پہ کی نظر
واں برق تیغ قہر و غضب شعلہ در ہوئی
اور یاں دعائے حیدؑر صفدر سپر ہوئی

100
بولا جری یہ کھینچ کے شمشیر برق دم
آ جلد آ کہ دیر سے یاں منتظر ہیں ہم
عرصہ نہ کر جدال میں او بانی ستم
واں بے قرار ہیں ملک الموت دمبدم
منظور تھا جوقتل ترا کردگار کو
پہلے تجھی کو موت نے بھیجا شکار کو

101
یہ بات کہ کے قاسمؑ گلگوں قبا بڑھے
گویا جہاد کو حسنؑ مجتبےٰ بڑھے
جس کی بساط خاک نہ ہوئے وہ کیا بڑھے
ملتی ہے کب امان جو تیغ قضا بڑھے
سب طنطنہ شقی کا فرو ہو کے رو گیا
نامرد ایک ضرب میں دو ہو کے رہ گیا

102
بھائی کا ایک بھائی نے دیکھا جونہی یہ حال
غصہ سے دوسرا بھی ہوا عازم جدال
تیر افگنی میں ظالم ثانی تھا بے مثال
رستم بھی گوشہ گیر ہو جس سے بہ شکل زال
نکلا کماں کو دوش پہ ظالم دھرے ہوئے
ترکش میں تیر ظلم و تعدی بھرے ہوئے

103
بولے پکار کر یہ علی اکبرؑ جواں
لو دوسرا شکار بھی آتا ہے بھائی جاں
بودا ہے کیا بساط ہے گو ہے یہ پہلواں
بھیا! اسے سناں پہ اٹھا لو مع کماں
مہلت نہ دو جدال کی اس حیلہ ساز کو
دکھلا تو دو جہاں کے نشیب و فراز کو

104
یہ بات سُن کے ۂیظ میں آیا جو وہ شریر
کھینچی کماں کہ سہم گئے سب جوان و پیر
خالی کیے شقی نے برابر سے جتنے تیر
اک دم میں سب کو کاٹ گئی تیغ بے نظیر
کانپا بدن غبارِ الم دل میں بھر گیا
خالی کماں جو رہ گئی چہرہ اتر گیا

105
ناوک نہ پڑ سکا کوئی ابن حسنؑ پہ جب
نادم ہوا خطا پہ خود اپنی وہ بے ادب
سوچا کہ رُخ پھرا کے نکلیے یہاں سے اب
آواز دی یہ قاسمؑ گلگوں قبا نے تب
او کج نہاد عزم نہ کیجو گریز کا
لے دیکھ کاٹ اب مری شمشیر تیز کا

106
چھیڑا یہ کہہ کے اشہب گردوں خرام کو
جلوہ دیا وغا کا حسینی حسام کو
مارا جو ہاتھ دوڑ کے اس تیرہ فام کو
کاٹا تبر کو تیغ کو چلّے کو دام کو
پایا مزہ جو تیغ نے خوں اس کا چاٹ کے
در آئی جس نحس میں ترکش کو کاٹ کے

107
راہی ہوا جو ظالم ثانی بھی سُوئے نار
نو بادۂ حسنؑ نے صدا دی یہ ایک بار
سنتا ہے او لعین بد آئین و بد شعار
اب لا تو اُن کو اور جو ہوں آزمودہ کار
ہو ویں شریک ان کے عذاب الیم میں
مالک کو انتظار ہے نار جحیم میں

108
ارزق نے اس کلام سے کھایا جو پیچ و تاب
بس تیسرے پسر کو روانہ کیا شتاب
آیا جو تیغ تول کے وہ خانماں خراب
یاں اسپ تیز گام اڑا صورت عقاب
وہ خاک اڑی کہ دشت بھی پُر گرد ہو گیا
دہشت سے رنگ تیرہ دروں زرد ہو گیا

109
آپہنچا زد پہ تیغ کی جس دم وہ بے ہنر
نیزہ یہاں جری نے اٹھایا بہ کرّ و فر
ماری سناں جو سینۂ دشمن پہ دوڑ کر
تھرّا کے یہ زمیں نے صدا دی کہ الحذر
ثابت ہوا کہ شعلۂ برق اجل گرا
رہوار سے الٹ کے شقی منہ کے بل گرا

110
چوتھے پسر کو دیکھ کے بولا یہ ذی وقار
آ تو بھی بہر جنگ کہ پورے ہوں چار یار
سمجھا تجھے بھی نشۂ جرأت کا ہے خمار
حسرت سے دیکھتی ہے اجل تجھ کو بار بار
دوزخ میں بھی قرار نہیں انتظار میں
ساتھی ترے وہ ڈھونڈھتے پھرتے ہیں نار میں

111
یہ سن کے آگ لگ گئی اس نابکار کو
نیزہ اٹھا کے گرم کیا رہوار کو
رد کر دیا ہزبر نے ظالم کے وار کو
جولاں کیا تگا در آہو شکار کو
مارا لپک کے ہاتھ جو اس شہ سوار نے
گھوڑے سے گھر کے سانس نہ لی نابکا نے

112
چاروں شریر جب ہوئے دوزخ میں ایک جا
کانپا غضب سے ارزق ملعون و بے حیا
اس دم یہ بڑھ کے حضرت قاسمؑ نے دی صدا
دیکھا ہماری ضرب کو او بانی جفا
دبکا ہوا ہے فوج میں کیوں منہ کو پھیر کے
ہوشیار اب اجل تجھے لائی ہے گھیر کے

113
یہ سن کے آگیا جو حرارت کا دل میں جوش
پہنا شقی نے زیور جنگی بصد خروش
چھائی یہ بیخودی نہ رہا دست وپا کا ہوش
بیٹوں بغیر زہر تھا دنیا کا ناؤ نوش
نے رحم کچھ نہ خوف تھا قہر الہٰ سے
بدعت ٹپک رہی تھی شقی کی نگاہ سے

114
بڑھ کر مثال دیو پکارا وہ خیرہ سر
او طفل اب اجل تری آئی ہے بے خبر
مارے ہیں تو نے جان سے چاروں مرے پسر
پھنکتا ہے جسم دل میں بھڑکتے ہیں جب شرر
ہے موت زندگی کہ وہ آرام جاں نہیں
جب تک عوض میں اس کا نہ لوں پہلوان نہیں

115
قبضہ میں ہے مرے وہ حسام قضا نظیر
جس سے پناہ مانگتے ہیں سب جوان و پیر
جوڑوں اگر کمان کیانی میں بڑھ کے تیر
چلا کے رزم گاہ سے رستم ہو گوشہ گیر
سیکھے ہیں افسروں نے چلن مجھ سے حرب کے
سکّے پڑے ہوئے ہیں مرے حرب و ضرب کے

116
سہراب میرے سامنے آئے یہ تاب کیا
نیزہ کوئی شریر ہلائے یہ تاب کیا
تیوری کوئی وغا میں چڑھائے یہ تاب کیا
آنکھ آفتاب مجھ سے ملائے یہ تاب کیا
ہرگز ہٹا نہیں میں صف کار زار سے
لاکھوں میں بھی لڑا ہوں اکیلا ہزار سے

117
دیکھ اب بھی کچھ گیا نہیں لڑنے سے درگزر
دولھا بنا ہے اپنی جوانی پہ رحم کر
بچہ ہے کیا وغا کے دکھاؤں تجھے ہنر
پھینکے ہیں میں نے کاٹ کے روئیں تنوں کے سر
نعرہ کروں تو شیر ژیاں ہانپنے لگے
پیر فلک کا ڈر سے جگر کا نپنے لگے

118
بولا یہ بڑھکے تب حسنؑ مجتبےٰ کا لال
او نابکار، دھیان کدھر ہے زباں سنبھال
بس اب نہ کیجو یہ تعلّی یہ قیل و قال
دم بھر میں اب نہ تیر نہ ترکش ہے اور نہ ڈھال
تیغ زباں کے وار سے کب ڈرنے والے ہیں
تو کیا کہ تیرے پیر بھی سب دیکھے بھالے ہیں

119
بیٹوں کا کیا خیال ہے او قیدی اجل
پہنچے سزا کو اپنی وہ مکار و پر وغل
باغ جہاں میں ظلم کا ان کو ملا یہ پھل
چاروں لٹک رہے ہیں جہنم میں سر کے بل
چاروں سقر میں جلتا ہے ایک اک پسر ترا
اب بن رہا ہے پانچویں دوزخ میں گھر ترا

120
گھبرا نہ او شریر و بد آئین و بد گہر
تو بھی چلا وہیں کہ جہاں ہیں ترے پسر
قعر سقر میں بھی تری الفت ہے شعلہ ور
لینے کو بار بار لپکتا ہے ہر شرر
مالک ہے بیقرار تیرے انتظار میں
جلدی ہے نارہ کو تجھے کھینچے کنار میں

121
کیا تیری ضرب کیا تیری تیغ اور کیا یہ تیر
آنکھوں سے عین جنگ میں دیکھا ہے گوشہ گیر
مخفی نہیں ہے جانتے ہیں سب یہ او شریر
بھاگے ہزار بار لڑائی میں تیرے پیر
اس پر کہ سب وہ افسر فوج کثیر تھے
لیکن کھڑے ہوئے تو جناب امیر تھے

122
یہ سن کے اس شقی نے بڑھایا جو راہوار
سنبھال ادھر سمند پر شبّرؑ کی یادگار
آئی صدا علیؑ کی یہ پوتے کو ایک بار
جانے نہ دیجیو کہ یہ ہے پانچواں شکار
آتا ہے زد پہ ظلم کے بانی کو دو کرو
ہاں میرے شیر، مرحب ثانی کو دو کرو

123
سربر وغا میں تم سے نہ ہوگا یہ خیرہ سر
تم عاشق حسینؑ ہو یہ پیر و عمر
کیا جانتا ہے جنگ کی باتیں یہ بے ہنر
دیکھو کہ لے چلی اجل اس کو سوئے سقر
گو ہے قوی پہ زور کہاں بد خصال میں
ڈوبا ہوا ہے خود عرق انفعال میں

124
دیکھو غرور و کبر سے ہوتا ہے دم میں زیر
یہ بزدلا ہے تم کو کیا ہے خدا نے شیر
ہے بے حواس دیکھتا ہے منہ کو پھیر پھیر
بس فیصلہ ہے تیغ کے کھچنے کی ہے یہ دیر
الجھا ہے اس کے گھات میں دام کمند بھی
غصہ سے چاہتا ہے دہانہ سمند بھی

125
مژدہ یہ سن کے ابن حسنؑ شادماں ہوا
چہرے پہ اور رعب و تہور عیاں ہوا
واں ڈر سے زرد رنگ رخ پہلواں ہوا
یاں سے ہزبر تازی پہ چڑھ کہ رواں ہوا
تھا سامنا وغا کا جو موذی مہیب سے
پڑھتی تھی فتح آیۂ نصرت قریب سے

126
وہ ولولہ سوار کا وہ شان راہوار
را کب جو ہاں کہے تو یہ ہووے صفوں کے پار
وہ سم کہ ہر قدم پہ بلال فلک نثار
وہ جلد پاک صاف کہ منہ دیکھ لے سوار
تن تن کے جست و خیز دکھاتا تھا راہ میں
گویا کہ پھر رہی تھی پری رزم گاہ میں

127
تلوار تول کر جو بڑھا بانی حسد
یاں قاسمؑ جری نے کہا ’یا علیؑ مدد‘
دولھا کو دی تھی حق نے اسی فتح کی سند
جتنے شقی نے وار کیے سب ہوئے وہ رَد
تصویر سب نبرد میں شان حسنؑ کی تھی
کیونکر بھلا نہ ہو کہ مدد پنجتن کی تھی

128
سر بہ ہوا وغا میں جو ان سے نہ وہ شریر
بولا یہ مسکرا کے حسنؑ کا مہ منیر
گھبرا کے ہاتھ پشت پہ رکھے ہیں تیرے پیر
کیا غم تجھے کہ جب ترے آئے ہوں دستگیر
دوزخ میں بھی کیا نہ گوارا جدائی کو
آتے ہیں خود سفر سے تری پیشوائی کو

129
یہ بات کہ کے ہاتھ میں لی تیغ شعلہ زا
منہ پر سپر کو روک کے ظالم جھجھک گیا
قاسمؑ نے بڑھ کے غیظ سے موذی کو دی صدا
او روسیاہ ڈھال تو چہرے سے کر جدا
فاقوں میں کیا حواس ہیں میرے ادھر تو دیکھ
آنکھیں ملا کے جنگ و جدل کے ہنر تو دیکھ

130
ظالم ابھی سے جسم میں رعشہ ہے اس قدر
نیزے کی بھال دیکھ کے تھرّا گیا جگر
ہے امتحاں کا وقت دکھا جنگ کے ہنر
تلوار کھینچ ہا تھ میں ہتھوانس لے سپر
بے زخم کھائے شیر بھی ٹوکتے نہیں
جو مرد ہیں وہ منہ پر سپر روکتے نہیں

131
بو دانہ ہو جدال میں کر مجتمع حواس
ہے تشنگی تو نہر سے جا کر بجھا لے پیاس
نامرد تین روز کے پیاسے سے یہ ہراس
ڈرتا ہے گر تو اور بلا لے کسی کو پاس
کوئی تو اس وغا میں بھلا جد و کد کرے
دے شمر کو صدا کہ وہ تیری مدد کرے

132
یہ بات سُن کے گرز اٹھایا ذلیل نے
گھیرا شقی کو قہر خدائے جلیل نے
مارا جو ہاتھ جوڑ کے اس مست پیل نے
پھرتی سے دو کیا اسے تیغ اصیل نے
چمکی جو برق ہا تھ بھی چلنے سے رک گیا
ظالم سپر کو روک کے گھوڑے پہ جھک گیا

133
جھکنا تھا بس کہ یاں سے چلی تبیغ سر بلند
کاٹے سنان و تیغ و زرہ حلقۂ کمند
کیا آبدار تھی وہ حسام وغا پسند
وہ تھا لئیم سر سے کمر تک مع سمند
امداد پنجتن کے طریق آشکار تھے
کٹ کو گرے جو خاک پہ دونو تو چار تھے

134
ٹکڑے کئے وغا میں تو اس نحس و شوم کے
چھپنے لگے صفوں میں جواں شام و روم کے
سیدھے ہوئے فرس پہ جو نوشاہ جھوم کے
روح حسنؑ لپٹ گئی بازو کو چوم کے
دیکھا جو ضرب قاسمؑ گردوں رکاب کو
چوما ظفر نے دوڑ کے پائے جناب کو

135
اکبر نے بڑھ کے حضرت عباسؑ سے کہا
لو عمّو جان فتح ہوئی شکر کبریا
شہرہ تھا جس کی جنگ کا شہروں میں جا بجا
مارا گیا وہ ارزق ملعون و بے حیا
کہ دیجیے پھوپھی سے نہ آہ و بکا کریں
رونے کے بدلے شکر کا سجد ادا کریں

136
دیجے خبر یہ مادر قاسمؑ کو دوڑ کر
ارزق پہ فتح یاب ہوا آپ کا پسر
سب سے سوا دلہن پہ ہے صدمہ زیادہ تر
حجلہ میں غش پڑی ہے وہ مغموم و نوحہ گر
جلدی خبر خوشی کی اسیر محن کو دیں
چونکا کے اہلبیت تسلی دلہن کو دیں

137
قاسمؑ کو بڑھ کے پھر یہ پکارا وہ نوجوان
کس آن بان سے اسے مارا ہے بھائی جان
آنکھوں میں پھر رہی ہے جناب حسنؑ کی شان
توصیف حرب و ضرب میں قاصر ہے یہ زبان
اب پست ہمت عمر خیرہ سر ہوئی
آؤ گلے ملیں کہ تمھاری ظفر ہوئی

138
بھیا ! کمال آپ کی مادر تھیں ہے حواس
کیسی دعائیں مانگ رہی تھیں وہ حق شناس
دل پر وفور غم سے جو تھا دمبدم ہراس
ڈیوڑھی پہ تھیں کبھی کبھی گر ماں دلہن کے پاس
کہتی تھیں دمبدم مرے دلبر کی خیر ہو
اے کرد گار! قاسم مضطر کی خیر ہو

139
صد شکر کی خدا نے دُعا ان کی مستجاب
اس وقت کی دعا سے نہایت تھا اضطراب
کیونکر نہ ہوتے ارزق ملعوں پہ فتح یاب
چالاک دست، ہوش بجا، تیغ لا جواب
ہاں بھائی جان قاتل کفار کیوں نہ ہو
بیٹے ہو کس کے صفدر وجرار کیوں نہ ہو

140
تسلیم کر کے دُور سے قاسم نے دی صدا
ادنیٰ غلام ہوں مری جرأت کا ذکر کیا
دنیا میں عمّو جان کو قایم رکھے خدا
کام آگئے وغا میں جگر بند مرتضؑا
سربر ہوا وہ چشم عنایت جدھر ہوئی
یہ سب مہم حضور کے صدقے سے سر ہوئی

141
کب تک لڑے یہ بیکس و مضطر نہیں ہے تاب
بلوہ ہے بڑھتے آتے ہیں یہ خانماں خراب
دو دن ہوئے غذا نہ ملی ہے نہ جام آب
بھیّا جگر ہے پیاس کی گرمی سے اب کباب
لڑتے ہیں بار بار اذیت ہے پیاس کی
لب خشک ہو گئے ہیں یہ شدت ہے پیاس کی

142
باندھے ہیں بدعتوں پہ کمر بانی فساد
ناحق نبیؐ کی آل سے ہے کینہ و عناد
آتی ہے تشنگی علی اصغرؑ کی مجھ کو یاد
ایک جام بھی ملے تو بر آئے دلی مراد
ہیں چوکیاں فرات پہ فوج کشیر کی
کس طرح آکے پیاس بجھائیں صغیر کی

143
انصاف کا مقام ہے کیونکر قرار آئے
کس سے کہیں جو شاہ کے بچوں پہ رحم کھاتے
معصوم تین دن سے تڑپتے ہیں ہائے ہائے
آجائے جان ان میں جو قطرہ کوئی پلائے
دریا کی سمت یاس سے آنکھیں کیے ہوئے
بچے کھڑے ہیں ہاتھوں میں کوزے لیے ہوئے

144
باتیں یہ تھیں کہ پھر اُمنڈ آئی سپاہ شام
میدان میں پھر چمکنے لگیں برچھیاں تمام
سیراب سب وہ فوج یہ دو دن سے تشنہ کام
وا حسرتا کہ گھر گیا شبّر کا لالہ فام
ناوک چلے ستم کے جو فوج شریر سے
سینہ فگار ہوگیا باران تیر سے

145
سنبھالا جو کھا کے تیر جگر بند مرتضؑا
تلواریں سر پہ چلنے لگیں وامصیبتا
تھاما جو سر تو اور قیامت ہوئی بپا
دل پر سناں جبیں پہ لگا ناوک جفا
تن پر ہر ایک زخم تڑپنے سے کھل گیا
کانپی زمین، عرش معلّی بھی ہل گیا

146
گھیرے ہوئے تھی چار طرف فوج بے ادب
اس گل کے تن پہ برچھیاں چلتی تھیں ہے غضب
تیغیں جو بار بار لگاتے تھے مل کے سب
غش میں کراہتا تھا وہ مظلوم وتشنہ لب
سنبھلے نہ تھے کہ گرز شریروں کے پھر پڑے
قاسمؑ تڑیپ کے خاک پہ گھوڑے سے گر پڑے

147
گرتے ہی خاک پر شہ والا کو دی صدا
جلد أو عمّو جان یہ خادم ہوا فدا
تن پائمال ہوتا ہے گھیرے ہیں اشقیا
ہنگام جاں کنی ہے ترحم کی ہے یہ جا
سر کا ٹنے کی فکر میں فوج شریر ہے
جلد ائیے حضور یہ خادم اخیر ہے

148
شہ نے جونہی سنی یہ صدا ہل گیا جگر
رونے لگے پکار کے سلطان بحر و بر
جس دم نظر پڑی یہ قیامت یہ شور و شر
دوڑی حرم سے مادر قاسمؑ برہنہ سر
چلائی کون فدیۂ راہ خدا ہوا
ہے ہے حسینؑ روتے ہیں لوگو یہ کیا ہوا

149
بولے یہ سر کو پیٹ کے عباسؑ صف شکن
مارا گیا نبرد میں نوبادۂ حسنؑ
دل رو رہا ہے قلب پہ صدمہ ہے اے بہن
جاتے ہیں رن کو لاش اٹھانے شہ زمن
خیمہ میں جاکے نالہ و آہ و بکا کرو
نوشاہ مرگیا صف ماتم بپا کرو

150
دوڑے یہ سن کے خاک بسر سوئے قتل گاہ
تھامے ہوئے تھے باپ کو اکبرؑ بہ اشک و آه
آئے جو پاس لاش کے سلطان دیں پناہ
دم توڑتا ہوا نظر آیا وہ رشک ماہ
دیکھا کہ ہے نہ ہوش نہ آنکھوں میں نور ہے
سب گل سا جسم گھوڑوں کی ٹاپو سے چور ہے

151
شانہ ہلا کے شہ نے یہ قاسمؑ کو دی صدا
بیٹا تمہاری تشنہ دہانی کے میں فدا
یہ بچپنا یہ جرأت و ہمت یہ حوصلا
یہ زخم کھائے اور نہ خبر کی ہمیں ذرا
اکبرؑ سنبھال کے ہمیں لاشے پہ لائے ہیں
چونکو کہ ہم تمہاری صدا سن کے آئے ہیں

152
جس دم سنی صدائے شہنشاہ خاص و عام
دولھا نے آنکھیں کھول کے دیکھا سرخ امام
بولا یہ ہاتھ جوڑ کے شبرؑ کا لالہ فام
اس پرورش یہ آپ کی صدقے یہ تشنہ کام
کیا تقویت ہوئی شہ والا کو دیکھ کر
گویا کہ جان آگئی آقا کو دیکھ کر

153
ہے جائے فخر آپ سا آقا مدد کو آئے
عزت دو چند ہو گئی عزو شرف وہ پائے
بغلوں میں ہا تھ دے کے جو اب بھی کوئی اٹھائے
حسرت نثار ہونے کی قدموں پہ رہ نہ جائے
جس حال میں غلام ہے واقف حضور ہیں
کیوں کر اٹھوں کہ تیغوں سے سب عضو چور ہیں

154
اکبر سے پھر تڑپ کے یہ بولا وہ نیک نام
کہیے گا والدہ سے کہ اے عاشق امام
لائیں جو شاہ لائش ہماری سوئے خیام
رکھیے گا اس کی فکر جو بیوہ ہے تشنہ کام
سینہ میں بے قرار دل ناصبور ہے
اے والدہ! دلہن کی تشفی ضرور ہے

155
یہ کہ کے روئے اکبرؑ مہ رو پہ کی نظر
ائیں جو ہچکیاں تو کراہا وہ نوحہ گر
لیں کروٹیں تڑپ کے بہ حسرت ادھر ادھر
حضرت کے رخ کو یاس سے دیکھا بچشم تر
کانپا فلک حسینؑ نے اک ایسی آہ کی
دولھا کا دم نکل گیا گودی میں شاہ کی

156
خیمہ میں لاش جب شہ والا اٹھا کے لائے
میت زمیں پہ رکھ کے کہا ہائے ہائے ہائے
چلاتے تھے کہ اے حسنؑ مجتبےٰ کے جائے
بیٹا! چچا کو کون اس آفت سے اب بچائے
اب ہم جہاں میں بیکس و ناشاد ہو گئے
دو گھر تمہارے مرنے سے برباد ہو گئے

157
روئے بیاں یہ کر کے جو سلطان کربلا
پیٹے یہ سر حرم کہ قیامت ہوئی بپا
ہے ہے بنّے کی جب دلہن نے سنی صدا
بھر آیا دل جگر پہ چلا خنجر جفا
حجلے سے مڑ کے جانب قاسمؑ نگاہ کی
مسند پہ سر پٹک کے کلیجے سے آہ کی

158
آہستہ سر جھکا کے سکینہ سے یہ کہا
سہرا بڑھاؤ جلد بہن تم پہ میں فدا
جو سوگوار ہو اسے زینت سے کام کیا
بیوہ ہوں سر پہ ڈال دو میلی سی اک ردا
اب کون غمگسار ہے مجھ درد ناک کا
بس آج سے مرے لیے بستر ہے خاک کا

159
دیکھا یہ حال ماں نے جو دُولھا کا ناگہاں
آنکھو سی سیل اشک ہوئے یک بیک رواں
بے اختیار دل پہ ہوا صدمۂ گراں
وہ آہ کی کہ آگئے جنبش میں انس و جاں
کانپا جو پاؤں ضعف سے تیورا کے گر پڑی
لاشا جہاں تھا بس وہیں تھرّا کے گر پڑی

160
شانہ ہلا کے لاشہ کا بولی وہ تشنہ کام
سوتا ہے یوں کوئی یہ تعجب کا ہے مقام
واری نہ غم چچا کا نہ فکر سپاه شام
اٹھو سدھارتے ہیں شہنشاہ خاص و عام
یہ کیا سبب کہ ہاتھ میں تیغ و سپر نہیں
لڑنے حسینؑ جاتے ہیں تم کو خبر نہیں

161
کیا سو رہے ہو شاہ پہ بلوائے عام ہے
مضطر کمال عترت خیر الانام ہے
سونے کا کون وقت یہ اے لالہ فام ہے
اٹھو کہ دن غروب ہوا وقتِ شام ہے
لاشا تمہارا نرگسی آنکھوں سے تکتی ہے
سمجھائیے اسے کہ دلہن سر پٹکتی ہے

162
چونکو خدا کے واسطے واری یہ ماں نثار
کھائے ہیں زخم سینہ پہ کاری یہ ماں نثار
ہے جاں بلب وہ داد کی ماری یہ ماں نثار
سمجھاؤں کیا دلہن کو تمہاری یہ ماں نثار
آیا نہ راس بیاہ یہ تقدیر سو گئی
نو دس برس کے سن میں دلہن رانڈ ہوگئی

163
بانو نے رو کے شاہ سے اس دم کیا کلام
کبرا کے پاس جمع ہیں سیدانیاں تمام
ہوگا نہ ضبط آپ سے یا شاہ خاص و عام
باہر سدھاریئے کہ یہ آفت کا ہے مقام
آتی ہے پیٹے کو تین پاش پاش پر
رانڈیں دلہن کو لاتی ہیں دُولھا کی لاش پر

164
روتے چلے یہ سن کے شہنشاہ بحر و بر
حجلے سے یاں دلہن کو نکالا بچشم تر
دو بیبیاں سنبھالے تھیں بازو ادھر اُدھر
چادر سفید دوش پہ تھی اور کھلا تھا سر
اک شور تھا کہ غور کرو اس جلوس کو
دُولھا کے پاس لاتی ہیں بہنیں عروس کو

165
کہ دو پکار کر کوئی آنسو نہ اب بہائے
بانو کہاں ہے آن کے دولھا کو دیکھ جائے
آیا ہے وقت شام نہ عرصہ کوئی لگائے
کنبہ میں جس عزیز کو ملنا ہو جلد آئے
دیدار آخری ہے یہ فرقت عجیب ہے
مل لیں بنّے سے جلد کہ رخصت قریب ہے

166
آئی قریب لاش جو کبرا جھکا کے سر
دل پر چلی وہ تیغ کہ خوں ہو گیا جگر
دیکھا کہ سب لباس بدن ہے لہو میں تر
رخ پر پڑی ہیں سہرے کی لڑیاں ادھرادھر
خون بہہ رہا ہے زخم بدن آشکار ہیں
نوکِ سناں سے دستِ حنائی فگار ہیں

167
اک آہ کر کے بیٹھ گئی وہ جگر فگار
میت کو دیکھ کر نہ رہا دل پہ اختیار
آواز دی کہ اے مرے دولھا! ترے نثار
بخشو خطا کہ ہوں میں تمہاری قصور وار
یہ کیا سبب ہے آج کہ لب کھولتے نہیں
شانہ ہلا رہی ہے دلہن بولتے نہیں

168
صاحب سحر تلک تمہیں چاہت تھی اس قدر
کڑھتے تھے دمبدم مرا منہ دیکھ دیکھ کر
رخصت جو مجھ سے ہونے کو آئے دم سحر
روتی تھی میں تو آپ بھی ہوتے تھے نوحہ گر
شب کی دلہن کے حال پہ مطلق نظر نہیں
صاحب میں پیٹتی ہوں تمھیں کچھ خبر نہیں

169
خالق کسی کو یوں نہ اسیر بلا کرے
یہ درد وہ نہیں کوئی جس کی دوا کرے
کیوں کر نہ شغل نالہ و آہ و بکا کرے
بیوہ جو ایک شب کی دلہن ہو وہ کیا کرے
غربت میں بھائی بند بھی منہ موڑے جاتے ہیں
کس آسرے پہ آپ مجھے چھوڑے جاتے ہیں

170
غش ہوگئی یہ کہ کے جو کبرا اسیر غم
خیمہ سے لاش اٹھا کے چلے سرور امم
در تک گئے خیام سے سر پیٹتے حرم
کہتی تھی رو کے مادر قاسمؑ یہ دمبدم
چھوڑا مجھے ضعیفی میں رونے کے واسطے
جاتے ہو ریگ گرم پہ سونے کے واسطے

171
خاموش اے انیس ہوا مرثیہ تمام
محشر بپا ہے بزم میں روتے ہیں خاص و عام
گھرا نہ اپنی زشتی قسمت سے صبح و شام
کر دیں گے اب تو تیری مدد سرور انام
سب کچھ ملے گا فیض امام غیور سے
لینی ہے داد قاسم صہبائے نور سے
