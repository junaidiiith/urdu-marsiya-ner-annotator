www.emarsiya.com

23

جب طوق و سلاسل میں مسلسل ہوئے عابدؑ
خم مثل ہلالِ شب اول ہوئے عابدؑ
اس شکل سے راہی سوئے مقتل ہوئے عابدؑ
اعدا تو چڑھے گھوڑوں پہ پیدل ہوئے عابدؑ
رانڈوں میں تو مجوسی سجاد کا غل تھا
ہر گام پہ زنجیر کی فریاد کا غل تھا

بے دینوں میں تھی تہنیت فتح کی اک دھوم
رانڈوں میں یہ تھا شور کہ ہے ہے شہ مظلوم
اور شرم سے نہوڑائے تھے سر عابدؑ مغموم
بیمار کو آنکھوں سے نہ کچھ ہوتا تھا معلوم
اک ہاتھ میں زنجیر بہ صد رنج و محن تھی
اک ہاتھ میں ماں بہنوں کے اونٹوں کی رسن تھی

تلواریں لے چار طرف ظلم کے بانی
حلقے میں دل آزاروں کے وہ یوسف ثانی
غربت کا الم بے پدری تشنہ دہانی
وہ طوق کا لنگر وہ سلاسل کی گرانی
مڑ کر کبھی زینبؑ کے رخ پاک کو دیکھا
بیڑی کبھی دیکھی، کبھی افلاک کو دیکھا

لغزش میں نہ تھا ہاتھ کوئی تھامنے والا
صدمے سے گرا پڑتا تھا، وہ نازوں کا پالا
تھا چاند سے سینے میں کلیجہ تہ و بالا
زنجیر جو ہاتھوں سے چھٹی، طوق سنبھالا
مرقد نہ بنا باپ کا یہ فکر بڑی تھی
اک جانِ حزیں لاکھ مصیبت میں پڑی تھی

برغے میں دل آزاروں کے وہ صاحب آرا
دل سوز نہ کوئی نہ کوئی مونس و غم خوار
شیشے کی طرح ہوتا ہے نازک دل بیمار
اس پر یہ مصیبت کا گرا کوہ گراں بار
تعویذ شفا اس کو پنھاتے تو بجا تھا
یاں طوق گراں بار کے حلقے میں گلا تھا

دستور ہے بیمار کے ہیں پاؤں دباتے
یا بیڑیاں بھاری ہیں اسے لا کے پنھاتے
ماتم کی خبر کو ہیں عزیزوں سے چھپاتے
یا باپ کا سر کاٹ کے، اس کو ہیں کھاتے
یہ دکھ نہ کسی صاحب آزار نے دیکھے
ہاں بعد پدر عابدؑ بیمار نے دیکھے

ہفتم سے جو اعدا کی ہوئی شہ پہ چڑھائی
بیمار کو پانی نہ ملا کیسی ٹھنڈائی
عاشور کو غش تھے کہ یکا یک خبر آئی
شہ ذبح ہوئے لٹ گئی زہرا کی کمائی
ہوش آیا تو گھر آگ سے جلتے ہوئے دیکھا
ماں بہنوں کو بلوے میں نکلتے ہوئے دیکھا

کیا کیا نہ ستم اہل شقاوت نے دکھائے
بیمار نے جز شکر خدا، لب نہ ہلائے
جب طوق و سلاسل کو عدو سامنے لائے
کس صبر سے نہوڑا دیا سر پاؤں بڑھائے
تھی فکر گنہ گاروں کی اس رنج و محن میں
بندھوا دیئے امت کے لیے ہاتھ رن میں

تھا صاحب اعجاز کو ہر طرح کا مقدور
ہونٹوں کے ہلانے میں فنا ہوتے وہ مقہور
تھی نار سے آزادی اُمت انہیں منظور
دانستہ ہوئے قید، نہ بے کس تھے نہ مجبور
زنجیر سے ہر گام پہ لغزش ہوئی پا کو
چھوڑا نہ مگر سلسلہ صبر و رضا کو

پھوپیاں سر ناقہ نظر آتی تھیں کھلے سر
ہاتھوں سے چھپائے ہوئے منہ روتی تھیں ماؤ
بے پردہ تھی اک رات کی بیاہی ہوئی خواہر
چچیاں تھیں اس انبوہ میں بے مقنعہ و چادر
ناموس محمد یہ تو یہ ظلم و ستم تھا
اور سامنے سر باپ کا نیزے پہ علم تھا

فریاد تھی رانڈوں میں کہ اے قافلہ سالار
منہ کاہے سے ڈھانپیں حرم حیدر کرار
کسی درد سے فرماتے تھے سجاد دل افگار
صابر رہو، شاکر رہو، جو مرضیٔ غفار
چھننے کا رداؤں کے عبث رنج و الم ہے
نیا چادر تطہیہ کا پردہ تمہیں کم ہے

موئے سر پر نور سے چہروں کو چھپا لو
شکوے کی کوئی بات زباں سے نہ نکا لو
لازم ہے تمہیں صبر، کلیجوں کو سنبھا لو
غربت میں اسیری کی بھی تکلیف اٹھا لو
چادر نہیں سر پر تو ضرر کیا ہے تمہارا
پردہ رہے اُمت کا یہ پردہ ہے تمہارا

گو آج نہیں ہودج و محمل کی سواری
کل دے گا تمہیں ناقہ نور ایزد باری
موقوف رداؤں پہ نہیں شان تمہاری
تم نور خدا ہو تمہیں کیا دیکھیں گے ناری
عریانی سے تم لوگوں کی عزت نہیں جاتی
پوشش جو نہو، کعبہ کی حرمت نہیں جاتی

یہ کہتے تھے جو قتل کا میداں نظر آیا
کاٹا ہوا زہرا کا گلستاں نظر آیا
دیکھا جسے، وہ خاک پہ بے جاں نظر آیا
سوتے ہوئے شیروں کا نیستاں نظر آیا
روحیں تو نثار پسر شاہ نجف ہیں
پیاسوں کی کٹی گرونیں قبلے کی طرف ہیں

اس شکل سے صحرا میں پڑے تھے وہ دلاور
جس طرح مرقع کہیں ہو جاتا ہے ابتر
سوتے تھے کہیں خاک پہ دو بھائی برابر
دولھا کوئی پامال تھا گھوڑوں سے سراسر
بُندے کوئی پہنے ہوئے پیارا سا پڑا تھا
ریتی پہ کوئی طفل، ستارا سا پڑا تھا

سوتا تھا لب نہر کوئی ہاتھ کٹائے
تھا خواب اجل میں کوئی پھل برچھی کا کھائے
تھے جسم لہو میں، عوض غبل نہسائے
اتنا بھی نہ تھا کوئی کہ قبریں تو بنائے
دم نکلے تھے مشکل سے کہ وہ تازہ جواں تھے
بالائے زمیں پاؤں رگڑنے کے نشاں تھے

تھا بیچ میں ان لاشوں کے اک لاشہ بے سر
گردن پہ نمایاں گئی جا گہر، خط خنجر
تھا تیروں کی کثرت سے یہ حال تن اطہر
جس طرح عیاں خار ہوں ساہی کے برابر
بخشا تھا سر عرش نشیمن جو خدا نے
پر گھولے تھے اوس اوج سعادت کے بما نے

افسراط جراحت سے سراپا تھا بدن چور
اک قبر کو محتاج تھا وہ صاحب مقدور
تھی ریگ بیاباں، عوض مرہم کافور
آئینہ صد پارہ تھا، وہ سینۂ پرنور
زخموں میں لہو، سینے کے دنبے سے پھرا تھا
زانو تھا جہاں شمر کا واں ہاتھ دھرا تھا

پہلو میں تھا اک طفل حسین، تیر کا مارا
جس طرح سے ہو ماہ کے نزدیک ستارا
چھوٹا سا شلوکا تھا بھرا خون سے سارا
معلوم یہ ہوتا تھا کہ ہے باپ کا پیارا
کچھ داغ جو دل پر تھے تو کچھ داغ جگر پر
اک ہاتھ تو تھا سینے پہ، اک ہاتھ پسر پر

تھا لاش پہ بے کس کے عجب یاس کا عالم
کہتی تھی یہ حسرت، تری غربت کے خدا ہم
رونے کو سرہانے کوئی مونس تھا نہ ہمدم
تھے ہاتھ بندھے اُن کے جو تھے صاحب ماتم
تھا گرو کا دامن تین صد چاک کے اوپر
شہ رگ سے ٹپکتا تھا لہو خاک کے اوپر

اُس دھوپ میں سایہ جو نہ تھا لاشۂ شریر
مرغان ہوا چھائے تھے، کھولے ہوئے شہ پر
آملتا تھا جب دُور سے طائر کوئی اڑ کر
کہتا تھا کہ کیوں پیٹتے ہو بازوؤں سے سر
غم دیکھے ہیں دنیا میں، پہ یہ غم نہیں دیکھا
ایسا تو سلیماںؑ کا بھی ماتم نہیں دیکھا

اس سے یہ بیاں کرتے تھے وہ طائر صحرا
اس سانحہ کی آہ خبر تجھ کو نہیں کیا
گھر لٹ گیا زہرا کا قیامت ہوئی برپا
بے سر ہے سر خاک، محمدؐ کا نواسا
یہ دن ہے رسولؐ عربی روتے ہیں جس کو
روتے ہیں اسے سارے نبی روتے ہیں جس کو

صحرا کے پرندوں میں یہ تھی درد کی تقریر
آپہونچے جو رانڈوں کو لیے عابد دل گیر
بے سر نظر آیا جو انہیں لاشہ شبیرؑ
قدموں پہ گرے، چھوٹ گئی ہاتھ سے زنجیر
بیمار نے نعرہ جو کیا یا ابتا کا
تھرا گیا لاشہ پسر شیر خدا کا

سرپیٹ کے چلائے یہ سجاد دل افگار
رخصت کے لیے آیا ہے یہ صاحب آزار
صدقے تری مظلومی گئے اے سید ابرار
باندھے ہوئے گردن لیے جاتے ہیں جفا کار
تلواریں علم سر پر ہیں دم لے نہیں سکتا
مجبور ہوں، حضرت کو کفن دے نہیں سکتا

بعد آپ کے اُمت نے یہ کی ہے مری توقیر
اونٹوں کی رسن ہاتھ میں اور پاؤں میں زنجیر
پہنایا ہے گردن میں بھی اک طوق گلوگیر
جو قافلے سے چھوٹے ہے اس کی یہی تعذیر
بیماری میں جو ہم پہ ستم ہو سو روا ہے
شمشیر سے گردن نہ کٹانے کی سزا ہے

اعجاز سے اس لاش نے ہاتھوں کو اٹھایا
کسی پیار سے فرزند کو چھاتی سے لگایا
پھر حلق بُریدہ سے یہ عابدؑ کو سنایا
روؤ نہ، کفن ہم نے نہ پایا تو نہ پایا
اے لال یہی خوں بھری پوشاک کفن ہے
جب خاک ملی خاک میں پھر خاک کفن ہے

یہ ذکر تھا، جو اونٹ سے فضہ یہ پکاری
اے قافلہ سالار حرم، عاشق باری
لو اونٹ سے گرتی ہیں، پھوپھی جان تمہاری
ایسا نہ ہو مر جائے یداللہ کی پیاری
ماں جائے کی مظلومی و تنہائی پہ رووے
اونٹوں کو بٹھا دو تو بہن بھائی کو رووے

چلائی سکینہ مرا ناقہ بھی بٹھا دو
اچھے مرے بھائی مجھے بابا سے ملا دو
خوش بو شۂ مظلوم کی چھاتی کی سنگھا دو
سوتے ہیں اگر نام مرا لے کے جگا دو
مارا ہے عبث شمر نے مجھ خستہ جگر کو
دکھلاؤں گی میں نیل طمانچے کا پدر کو

گھبرا کے پکارا عمر سعد جفا کار
کہدو کہ اٹھے لاشے سے اب عابد بیمار
نیزے لیے ناقوں کے رہیں، گرد ستم گار 
اُونٹوں سے زمیں پر کوئی اُترے نہ خبردار
خولی سے کہو، آگے بڑھے لے کے سروں کو
ہاں جلد روانہ کرو، ان نوحہ گروں کو

عابد کو تن شاہ سے اعدا نے چھوڑایا
جی بھر کے پسر باپ کو رونے بھی نہ پایا
جب اونٹ چلے رانڈوں نے یہ شور مچایا
رونا نہ ملا لاشوں پہ فریاد خدایا
کشتے ہوئے سب دفن لعینوں کی طرف کے
لاشے کو نہ گاڑا، پسر شاہ نجف کے

ہے ہے ہمیں اونٹوں سے اتر نے نہیں دیتے
کوشش کفن و غسل کی کرنے نہیں دیتے
کھینچے لیے جاتے ہیں ٹھہرنے نہیں دیتے
مظلوم کو تربت میں بھی دھرنے نہیں دیتے
مٹی نہ ملی لاش کو شاہ شہدا کی
فریاد نبیؐ کی ہے دُہائی ہے خدا کی

اس قافلے سے روتے ہوئے عابد مضطر
پہونچے پسر سعد کے خیمے کے برابر
بیٹھا ہوا تھا کرسی پہ نخوت سے بد اختر
اور فتح کی نذریں اسے دیتے تھے ستمگر
تھا جشن کا غل کشتیوں میں آتے تھے خلعت
خدام کھڑے شمر کو پہناتے تھے خلعت

نوفل پسر سعد سے کرتا تھا یہ گفتار
دو خلعت، زر کا میں ہوں آج طلب گار
عباسؑ کے شانوں پہ لگائی ہے وہ تلوار
جس ضرب سے ٹوٹی، کمر سید ابرار
کاٹا علم شاہ کو شمشیر سے میں نے
مشکیزے میں سوراخ کیا، تیر سے میں نے

کس فخر سے کرتا تھا بیاں قاتل اکبرؑ
اس نیزے سے بے جاں ہوا ہم شکل پیمبرؐ
کہتا تھا کوئی چھیدا ہے اک تیر لگا کر
بانو کا جگر، شاہ کا دل، گردن اصغر
ہر زخم کا انعام سوا چاہیے مجھ کو
اس تیر سہ پہلو کا صلہ چاہیے مجھ کو

کہتا تھا سنا کر اُسے کوئی ستم آرا
لخت دل شبیرؑ کو ہے اس تیر سے مارا
رہوار کے پاؤں سے بدن سب کیا پارا
نوشاہ زمانے سے پر ارمان سدھار
کیا قبر میں ہوئے گا قلق ابن حسن کو
رنڈ سالہ میسر نہیں اک شب کی دلہن کو

کہتا تھا کوئی لوٹ کا اسباب دکھا کر
مقنعہ یہ دُلہن کا ہے یہ بانو کی ہے چادر
باقرؑ کی یہ ہنسلی ہے سکینہ کا ہے گوہر
شملہ یہ ہے اکبر کا یہ گہوارہ اصغرؑ
یہ خون میں تر جامہ شاہ شہدا ہے
پیوند ہیں جس میں یہی زینب کی ردا ہے

عابد نے سنی جب یہ ستم گاروں کی تقریر
نزدیک عمر آئے سنبھالے ہوئے زنجیر
فرمایا کہ قبروں میں تو گاڑے گئے بے پیر 
کی ہے پسر فاطمہ نے کون سی تقصیر
کھلوا دے مرے ہاتھ کو صدمہ ہے جگر کو
میں دفن کروں شیر الہی کے پسر کو

بے وفن و کفن ہیں جو یداللہ کے پیارے
واللہ گڑا جاتا ہوں میں شرم کے مارے
بکھرے ہوے یاں پھول محمدؐ کے ہیں سارے
صحرا میں کوئی ہے کوئی دریا کے کنارے
ان پھولوں کو مقتل سے اٹھا لینے دو مجھ کو
مٹی میں ستاروں کو چھپا دینے دو مجھ کو

سفاک نے تب چیں بہ جبیں ہو کے سنایا
حاکم کا یہ شقہ ہے مرے نام پہ آیا
تو کوفے میں اب تک سر شبیر نہ لایا
صحرا سے خبردار، جو لاشوں کو اٹھایا
مرنے پہ بھی راحت تن سرور کو نہ دیتا
زنہار کفن سبط پیمبرؐ کو نہ دیتا

چپ ہوگئے سجاد حزیں سر کو جھکا کر
چلائے تن شہ کی طرف منہ کو پھرا کر
جیتا رہا گر قید کی تکلیف اٹھا کر
گاڑے گا غلام آپ کو اب شام سے آ کر
حیدر کی حمایت میں تن شاہ کو سونپا
آئی یہ صدا تم کو بھی اللہ کو سونپا

صدقے ہو پدر آنکھوں سے آنسو نہ بہاؤ
لاشے کے نہ اٹھوانے کا صدمہ نہ اٹھاؤ
ہم چین سے یاں سوتے ہیں تم قید میں جاؤ
چادر کوئی مل جائے تو زینب کو اُڑھاؤ
ماتم میں بہن کو نہ بھلا دیجیو بیٹا
ہر وقت سکینہؑ کی خبر لیجیو بیٹا

سہنا ہے تمہیں رنج اسیری میں سفر کا
اک بوجھ تو ہے طوق کا ایک بوجھ ہے گھر کا
اے نور نظر غم نہ کرو لاش پدر کا
بابا کے مقدر سے ہے کیا زور پسر کا
دن گذریں گے ایذا کے، تو فرصت بھی ملے گی
تم چھٹ کے جب آؤ گے تو راحت بھی ملے گی

یہ سن کے چلے روتے ہوئے عابد بیمار
راہی ہوئے خیموں کو اکھڑوا کے ستمگار
بے غسل و کفن رہ گئی نعش شۂ ابرار
جز بے کسی و یاس نہ دل سوز نہ غم خوار
روتے تھے ملک عرش پہ جب روتی تھی زہراؑ
لاشے سے پسر کے نہ جدا ہوتی تھی زہراؑ

وہ گرمی کے ایام وہ صحرائے خطرناک
پتے کا نہ سایا تھا، بہ جز سایۂ افلاک
اُٹھتے تھے بگولے کہیں اڑتی تھی کہیں خاک
ریتی پہ پڑا تھا، پسر سید لولاک
بھن جاتا تھا دانہ بھی جو گرتا تھا زمیں پر
اس دھوپ میں سایہ نہ تھا لاش شۂ دیں پر

جب گلشن ایماں کو قلم کر چکے اعدا
نیزے پہ سر شہ کو، علم کر چکے اعدا
ناموس محمد پہ ستم کر چکے اعدا
تاراج سب اسباب حرم کر چکے اعدا
کوفے کی طرف لے گئے ناموس نبیؐ کو
گاڑا بھی نہ فرزند رسولؐ عربی کو

جنات کے رونے کی صدا آتی تھی ہر دم
پریاں، پسر فاطمہ کا کرتی تھیں ماتم
دریا میں یہ تھا شور کہ ہے ہے شہ عالم
اڑ اڑ کے پرندے بھی فغاں کرتے تھے باہم
فریاد کا غل اُٹھتا تھا ہر بار زمیں سے
ریتی پہ برستا تھا لہو، چرخ بریں سے

ٹکڑاتے تھے جب کوہ تو اُڑتے تھے شرارے
چلتے تھے درختوں پہ، غم و درد کے آرے
جو کھیت لہکتے تھے وہ مرجھائے تھے سارے
اور لوٹتی تھیں مچھلیاں دریا کے کنارے
دانے کا نہ تھا ہوش، پرندوں کو جہاں میں
چوپائے نہ منہ ڈالتے تھے آپ رواں میں

کھیتوں پہ جو آتے تھے وہاں اہلِ زراعت
لاشے نظر آتے تھے، انہیں آتی تھی فراغت
دن بھر تو وہ سب روتے تھے باصد غم وحسرت
اور شب کو گھروں میں بھی نہ تھی غم سے فراغت
کھاتے تھے نہ پیتے تھے نہ سوتے تھے سحر تک
شبیرؑ کی مظلومی پہ روتے تھے سحر تک

تب عورتیں کہتی تھیں یہ بادیدۂ پرنم
کیوں بے خور و بے خواب ہو کس بات کا ہے غم
اشک آنکھوں سے تم لوگوں کے تھمتے نہیں اک دم
بتلاؤ یہ ہے کون سے مظلوم کا ماتم
کھانے جو پکائے ہیں اسی طرح دھرے ہیں
کون اُٹھ گیا دنیا سے کہ دل غم سے بھرے ہیں

تم لوگوں کے غم کھانے کا کھلتا نہیں احوال
خرمن پر گری برق کہ کھیتی ہوئی پامال
کیا پیچ پڑا کون سا نقصان ہوا اس سال
املاک ہوئی ضبط کہ دنیا میں پڑا کال
کچھ جرم کسی طرح کا ٹھہرایا ہے تم پر
کیا حاکم جابر کا عتاب آیا ہے تم پر

وہ بولے کہ ان میں سے کوئی بات نہیں آہ
کیا تم سے کہیں ہم پہ جو ہے صدمۂ جاں کاہ
تھی تیسری تاریخ محرم کی کہ ناگاہ
وارد ہوا اس دشت میں اک بندۂ اللہ
تھوڑے سے ملازم تھے، پہ سب غنچہ دہاں تھے
کچھ پیر تھے کچھ طفل تھے کچھ تازہ جواں تھے

ہم نے کبھی دیکھے نہیں اس طرح کے خوش رؤ
میدان میں تھی جلوہ گری نور کی ہر سو
چہروں پہ لٹتے تھے عجب حسن سے گیسو
جب ہنستے تھے تب پھولوں کی آجاتی تھی خوش بو
رتبہ چمن خالد کا صحرا کو ملا تھا
دریا کی ترائی میں عجب باغ کھلا تھا

باندھے ہوئے عمامے وہ کعبے کے مسافر
آقا کے جلو میں بسر و چشم تھے حاضر
چہروں سے غریب الوطنی ہوتی تھی ظاہر
تسبیح زباں، ذکر خدا، صابر و شاکر
وہ چاند سے رخ پیش نظر آج تلک ہیں
انداز سرایا سے، عیاں تھا کہ ملک ہو،

تھی کاندھوں پہ شملوں کی عماموں کی عجب شاں
گیسوئے سر حور کو جن پر کر میں قرباں
وہ چاند سے سینے، وہ مئہ نو سے گریباں
وہ نور تن پاک عباؤں سے نمایاں
عالم تھا عجب حسن کا، اُن بے وطنوں پر
بس قطع تھا، زیبائی کا جامہ بدنوں پر

سونلائے ہوئے رنگ، صعوبات سفر سے
پردے نہیں سکتے کبھی تشبیہہ قمر سے
دیکھا جو انھیں، گر گیا خورشید نظر سے
ہونٹوں پہ زیادہ تھی نزاکت گل تر سے
چہرے عرق آلود تھے، گرمی جو بڑی تھی
ہنگام سحر، اوس سی پھولوں پہ پڑی تھی

مکی کوئی، کوئی عربی، کوئی حجازی
رہوار تہ راں، عربی، ترکی و تازی
شیران جہاں، صف شکن و صفدر و غازی
سجدے تۂ شمشیر کریں، ایسے نمازی
جاں بازی و تسلیم و رضا، ختم تھی اُن پر
آقا پر تصدق تھے، وفا ختم تھی اُن پر

بے مثل تھا اس فوج میں ایک ایک خوش اطوار
دو شخص تھے، پر سارے جوانوں میں نمودار
سب میں، انہیں دونوں پہ، نظر پڑتی تھی ہر بار
تھا ایک علم دار، تو فوج کا سردار
رخسار تھے، یا نور خدا پیش نظر تھا
ذروں میں یہ خورشید، وہ تاروں میں قمر تھا

ان دونوں میں تھا ایک جواں گیسوؤں والا
گرد قمر، اس شان سے دیکھا نہیں ہالا
قد سرو سا، اور حسن میں یوسف سے دوبالا
مہر فلک نور، اندھیرے کا اجالا
سب خلق پہ وہ حسن میں ممتاز ہوا تھا
سبزہ بھی ابھی خوب نہ آغاز ہوا تھا

کیا حسن تھا، کیا شان تھی کیا عزت و توقیر
آنکھوں میں بھلی لگتی تھی کیا سرمہ کی تحریر
رخساروں پہ بل کھائے ہوئے زُلف گرہ گیر
تھا فرق سے تا ناخن پا نور کی تصویر
اخلاق میں، شوکت میں، شجاعت میں نبیؐ تھا
سایہ جو نہ ہوتا تو، رسول عربی تھا

کس منہ سے کہیں شان علمدار شہنشاہ
سب کہتے تھے نکلا ہے یہ خوبی کے تلے ماہ
تھی شوکت جعفر تو شکوہ اسدالله
حاضر تھے جلو میں حشم و دبدبہ وجاہ
خورشید سا تھا جلوہ نما، خانہ زیں پر
گھوڑا دو رکابہ تھا، پہ تھے پاؤں زمیں پر

برپا جو ہوا خیمہ زنگاری سردار
محمل سے حرم خیمے میں داخل ہوئے اک بار
اترے وہ جواں گھوڑے سے صحرا ہوا گلزار
والله عجب مصحف دیں تھے وہ خوش اطوار
کچھ فکر نہ تھی اور فقط یاد خدا تھی
تکبیروں کے نعرے تھے نمازوں کی صدا تھی

یاں ایک غلام حبشی اتنے میں آیا
اور بعد سلام آکے یہ پیغام سنایا
تم لوگوں کو، آقا نے ہمارے ہے بلایا
حاضر ہوئے ہم اور سر تسلیم جھکایا
خدام پکارے کہ رہے دھیان ادب کا
دربار ہے فرزند شہنشاہ عرب کا

استادہ رہے سامنے ہم جوڑے ہوئے ہاتھ
تھرا گئے دل، خوف سے کی جاتی نہ تھی بات
اللہ رے اخلاق شہنشاہ خوش اوقات
کی ہم سے غریبوں پہ عجب لطف و عنایات
آداب سے سر قدموں پر نہوڑا دیا ہم نے
پہلو میں جگہ دی ہمیں اس بحر کرم نے

فرمایا کہ تکلیف ہوئی تم کو نہایت
لیکن ہے یہ ہم سب کی ملاقات غنیمت
دیں داروں کو لازم ہے، غریبوں سے محبت
اطفال ہیں ساتھ، اور یہ ہے عالم غربت
ملتی نہیں مہلت کوئی دم رنج و الم سے
ہم دور وطن سے میں وطن دور ہے ہم سے

اس دشت میں تھوڑی سی زمیں دو تو بسائیں
ہے جی میں کہ اب یاں سے کہیں اور نی جائیں
ایذائے سفر سہ چکے، راحت بھی اٹھائیں
قبضہ ہوا اس بن میں تو سب کام بن آئیں
جاگیر کی خواہش ہے نہ املاک کی خواہش
لے آئی ہے یاں تک ہمیں اس خاک کی خواہش

قیمت کے نہ لینے پہ کیا ہم نے جو انکار
قسمیں ہمیں دے دے کے دیئے درہم و دینار
گھر تک بھی ابھی پھر کے نہ پہونچھے تھے کہ اک بار
فوجیں ہوئیں کچھ شام کے حاکم کی نمودار
تاریخ ششم کو تو زمانہ ہی پھرا تھا
دو لاکھ سواروں میں وہ مظلوم گھرا تھا

بند اس پہ ہوا ساتویں تاریخ سے پانی
سمجھایا، یہ اعدا نے کوئی بات نہ مانی
وہ گرمی کے دن اور وہ غضب تشنہ دہانی
مرنے لگے اس سید مظلوم کے جانی
پانی کے نہ پینے سے جو گھبراتے تھے بچے
کوزے لیے پانی سے نکل آتے تھے بچے

عاشور کو مرنے پہ مسافر ہوئے تیار
تلواریں میانوں سے نکلنے لگیں اک بار
ڈھالوں کا لب نہر اٹھا ابر دھواں دھار
ہر سو تھی چمک نیزوں کی اور تیروں کی بوچھار
سر تابہ قدم خون میں تر ہوتے تھے غازی
تلواروں میں آقا کی سپر ہوتے تھے غازی

حملے جو کیے ظلم شعاروں کو بھگایا
دریا سے لعینوں کی قطاروں کو بھگایا
میدان سے پیاروں کو سواروں کو بھگایا
ایک ایک بہادر نے ہزاروں کو بھگایا
کس منہ سے کہیں حال جوانان عرب کا
پیاسے تھے، ہوا ظہر تلک خاتمہ سب کا

بے سر جو ہوئی فوج تو تنہا ہوا سردار
ہر سمت سے پڑنے لگی تلوار پہ تلوار
جس وقت گرا گھوڑے سے وہ بیکس و بے یار
اک بی بی نکل آئی تھی خیمے سے کئی بار
بکھرائے ہوئے بال وہ آوارہ وطن تھی
عورت نے رو کر کہا ہے ہے وہ بہن تھی

اک بولی کہ آگے کہو کیا گذری پھر اس پر
وہ بولے کہ زخمی کے چلا حلق پہ خنجر
تن گھوڑوں سے کچلا گیا تا راج ہوا گھر
اور چھین لی اعدا نے اسی بی بی کی چادر
کونین میں اس ظلم کا اک شور پڑا ہے
اس روز سے وہ بے کفن و گور پڑا ہے

شب کو جو زراعت کی حفاظت کو گئے ہم
اس بن میں نظر آیا عجب طرح کا عالم
کچھ مرد تھے، کچھ بی بیاں، کچھ حوریں تھیں باہم
غل ہائے حسینا کا تھا اور کرتی تھیں ماتم
بے جرم و گنہ تیغ ستم جس پہ چلی ہے
معلوم ہوا وہ کہ حسین ابن علیؑ ہے

آواز یہ آتی تھی کہ اے حور یو آؤ
غش آیا ہے، خاتونِ قیامت کو اُٹھاؤ
کہتے تھے محمد مجھے لاشہ تو دکھاؤ
شبیرؑ کہاں ہیں، مری چھاتی سے لگاؤ
ٹکڑے دل فرزند کے دکھلاتے تھے حیدرؑ
لاشے کو لیے گود میں چلاتے تھے حیدرؑ

یہ سنتے ہی عورات نے اک شور مچایا
گھبرا کے کہا، ہائے یہ کیا تم نے شنایا
شبیرؑ تو خاتون قیامت کا ہے جایا
اُس شمع امامت کو لعینوں نے بجھایا
مظلوم کا سر تن سے اُتارا گیا ہے ہے
لوگو پسر فاطمہؑ مارا گیا ہے ہے

دسویں کو ہوئی شہ کے تن و سر میں جدائی
اور آج تلک لاش نہ سید کی اٹھائی
ان کا تو نہ باقی کوئی بیٹا ہے نہ بھائی
تم نے بھی نبی زادے کی تربت نہ بنائی
فرزند علیؑ دشت میں بے دفن ہے کب سے
معلوم ہوا ڈر گئے حاکم کے غضب سے

تم اوڑھو ردائیں ہمیں دو جنگ کے ہتھیار
بس آج سے، تلوار نہ تم باندھیو زنہار
ناخوش ہیں نبیؐ تم سے، علیؑ تم سے ہیں بیزار
بے پردہ ہے زینب ہمیں پردہ نہیں درکار
فوجیں بھی جو بھیجے تو نہ حاکم سے ڈریں گے
اب فاطمہ کے لال کو ہم دفن کریں گے

یہ کہتے ہی عورات نے عریان کیے سر
جلدی سے اتارا انہیں جو پہنے تھیں زیور
آغوش سے بچوں کو بھی بٹھلا دیا رو کر
اور پھینک دیا سب نے رداوؤں کو زمیں پر
گہ سینہ زنی تھی کبھی فریاد و بکا تھی
اس غول میں زہرا کے بھی رونے کی صدا تھی

مردوں نے جو دیکھا کہ چلی عورتیں باھر
گھبرا گئے اور بولے یہ گر گر کے قدم پر
تم روؤ گھروں میں صف ماتم کو بچھا کر
ہم گاڑتے ہیں لاشۂ فرزند پیمبر
دیویں گے کفن، شاہ غریب الغربا کو
منھ ہم کو بھی دکھلانا ہے محبوب خدا کو

یہ کہہ کے چلے بیلچے لے لے کے وہ اک بار
اور کیں لحدیں فاطمہ کے پیاروں کی تیار
سر لے گئے تھے کاٹ کے سب کے جو ستمگار
معلوم نہ ہوتا تھا کہ ہے کون سا سردار
جس خاک پہ ٹکڑے، تن سرور کے پڑے تھے
یہ لوگ وہاں ششدر و حیران کھڑے تھے

کہتا تھا کوئی کس سے کہیں کون بتائے
ہم پوچھیں جو لاشوں کا شناسا کوئی آئے
سب خواب عدم میں ہے کوئی کس کو جگائے
احمد کا نواسا کفن و گور تو پائے
معلوم نہیں کون سی جاگہ مشہ دیں ہیں
لاشے سے صدا آئی وہ مظلوم ہمیں ہیں

صد شکر کہ آخر ہوئے چہلم کے بھی ایام
کر دے گا خدا دفن و کفن کا بھی سر انجام
مشرق میں جو ہو موت امام ذوی الاکرام
مغرب سے امام آتا ہے واں دفن کے ہنگام
رہنے دو زمیں پر نہ اٹھاؤ ابھی ہم کو
ٹھہرو کہ امام زمن آیا کوئی دم کو

ناگاہ ہوئی سامنے سے گرد نمودار
مقتل کی زمیں ہو گئی سب مطلع انوار
آواز فرشتوں کی یہ آنے لگی اک بار
آپہونچے سر شاہ لیے عابد بیمار
ہر گام پہ گر پڑتے ہیں یہ زور گھٹا ہے
عمامہ نہیں سر پہ گریبان پھٹا ہے

مقتل میں کھڑے ہو کے پڑھی پہلے زیارت
بس گر پڑے لاشے پہ نہ تھامی گئی رقت
چلائے کہ اے دلبر خاتون قیامت
بے چین تھا میں آپ سے جب سے ہوئی فرقت
پاس آپ کے سب خاک پہ سویا کیے بابا
ہم اتنے دنوں قید میں رویا کیے بابا

کیا ظلم سہے آپ نے، اے شاہ خوش اوقات
افتادہ رہے دھوپ میں، اور اُوس میں دن رات
آگے مرے پہونچوں سے ہوئے تھے نہ قلم ہاتھ
یہ ظلم ہوئے بعد فنا، آپ پہ ہیہات
کس ظالم و بے رحم و بد افعال نے کاٹے
لاشے سے صدا آئی کہ جمال نے کاٹے

سن کر یہ سخن روئے بہت عابد بے پر
پھر دفن شہیدوں کو کیا بادلِ مضطر
جس وقت اٹھانے لگے، شہ کا تن اطہر
اعجاز امامت سے اُٹھے، سبط پیمبر
عابد جو گرے پڑتے تھے، افراط الم سے
شبیرؑ گئے تابہ لحد، اپنے قدم سے

رکھنے جو لگا لاشے کو مرقد میں وہ بیمار
اک چادر نور آکے کھنچی قبر پہ اک بار
ناگہ ہوئے تربت سے کئی ہاتھ نمودار
سر کھولے یہ چلاتی تھی زہرا جگر افگار
بے کس کو نبیؐ زادے کو مغموم کو لاؤ
میں صدقے ہوں، لاؤ مرے مظلوم کو لاؤ

حیدرؑ کی صدا آتی تھی ہے ہے مرا پیارا
آہستہ اُٹھاؤ، کہ بدن چور ہے سارا
کہتے تھے نبیؐ، اہمیت بے دین نے مارا
ان باغیوں نے لوٹ لیا باغ ہمارا
بلوا کے مدینے سے، مسافر پہ جفا کی
اچھی ہوئی دعوت، پسر شیر خدا کی

مٹی جو لگے قبر میں سجاد گرانے
اُس وقت لگی قوم اسد خاک اڑانے
منہ پیٹ لیا ہاتھوں سے محبوب خدا نے
زہراؑ تھیں کبھی پائینتی اور گاہ سرہانے
گھبرائے ہوئے گرد لحد پھرتے تھے حیدرؑ
اٹھتے تھے کبھی اور کبھی گرتے تھے حیدرؑ

اب وقت خموشی ہے انیسؔ جگر افگار
بیتاب ہیں، رقت سے شہ دیں کے عزادار
مولا سے یہ کر عرض کہ یا سید ابرار
ہوں آپ کی سرکار سے عزت کا طلب گار
برگشتۂ زمانہ ہے، مدد کیجیو مولا
ناقدروں کے احسان سے بچا لیجیو مولا

دربار میں زنداں سے طلب ہوتے ہیں قیدی
بے تاب ہیں بے صبر میں جی کھوتے ہیں قیدی
منھ گرد بھرے آنسووں سے دھوتے ہیں قیدی
بچوں کے لیے گودیوں میں روتے ہیں قیدی
فاقوں میں کھڑے ہونے کی طاقت نہیں تن میں
دہشت سے ستم گاروں کی لرزہ ہے بدن میں

دم ہول کے مارے نہیں سینوں میں سماتے
ہیں خاک بھرے بالوں سے چہروں کو چھپاتے
زینبؑ کا یہ عالم ہے کہ غش پر ہیں غش آتے
سہمے ہوئے بچے ہیں یہ ماؤں کو ستاتے
دم ہونٹوں پہ انہیں قید کی ایذا و محن سے
کیا گردنیں پھر باندھیں گے جلاد رسن سے

جی ڈرتا ہے اماں ہمیں گودی میں چھپا لو
کپڑا کچھ اُڑھا کر ہمیں چھاتی سے لگا لو
سن لے نہ کوئی مجھ سے سخن کچھ نہ نکا لو
سجاد کہاں ہیں؟انھیں پاس اپنے بلا لو
مارے نہ طمانچے کوئی یہ خوف بڑا ہے
دروازے پہ شمر ستم ایجاد کھڑا ہے

تھا شور کہ اے قیدیو! دربار میں جاؤ
کیا بیٹھے ہو زنداں میں، قدم جلد اٹھاؤ
خالق نے کیا رہم، اب آنسو نہ بہاؤ
حلقے رسن ظلم کے ڈھیلے کریں، آؤ
حاکم کو دعا رو کہ تمہیں شاد کرے گا
اب قتل نہیں کرنے کا آزاد کرے گا

سن کر یہ سخن رونے لگی زینبِ ناچار
اک بار تو ہو آئے ہیں مجلس میں گنہگار
کیا کام ہے اب کیوں ہے بلایا؟ سر دربار
نے سر پہ ردائیں ہیں نہ ہے طاقت رفتار
لے جاؤ نہ بلوے میں اسیران ستم کو
گھل گھل کے اسی قید میں مر جانے دو ہم کو

میں سوگ میں ہوں کیسی خوشی کیسی رہائی
کس سے ملوں گی چھوٹ کے کیا جیتے ہیں بھائی
ماں جائے نے گردن تہ شمشیر کٹائی
بھائی سے تو اب تا بہ قیامت ہے جدائی
کیا لطف چھٹے قید سے گر پیاروں کو کھو کر
دکھلاؤں گی صورت کسے؟ بن بھائی کی ہو کر

مشہور ہوں میں فاطمہ کے لال کی شیدا
جب وہ نہ ہوئے قید سے چھوٹی بھی تو پھر کیا
اب قید کا غم ہے، نہ رہائی کی تمنا
مرجاؤں میں زنداں میں تو رہ جائے یہ پردا
چرچا ہو کہ دنیا سے سفر کر گئی زینبؑ
چہلم نہ ہوا بھائی کا اور مرگئی زینبؑ

مارے گئے عباس دلاور مرے آگے
دنیا سے گئے اکبرؑ و اصغرؑ مرے آگے
بھائی کے چلا حلق پہ خنجر مرے آگے
خالی ہوا زہرا کا بھرا گھر مرے آگے
غم کھاتی ہے اور خون جگر پیتی ہے زینبؑ
وہ شیر تو مارے گئے اور جیتی ہے زینبؑ

بتلاؤ خوشی چھوٹنے کی قید سے اب کیا؟
بیٹے ہیں کہ پھر جن سے ہو ملنے کی تمنا
قاسم ہیں کہ دکھلائیں گے آکر مجھے سہرا
اکبرؑ ہیں جنہیں دیکھ کے ٹھنڈا ہو کلیجا
لاشے بھی ابھی تک نہیں پیاروں کے گڑے ہیں
آباد تھا گھر جن سے وہ جنگل میں پڑے ہیں

جو بھائی کے مرنے سے ستم میں نے اُٹھائے
دشمن کو بھی یہ ظلم نہ اللہ دکھائے
نیزے مرے شانوں میں لعینوں نے چبھائے
بازو مرے باندھے، مجھے دربار میں لائے
بھائی کی عزادار ہوں اور خستہ جگر ہوں
عاشور محترم سے میں اب تک کھلے سر ہوں

کہ دو مجھے دربار میں حاکم نہ بلائے
خلقت کو دوبارہ نہ مری شکل دکھائے
گر قتل ہو منظور ہو تو قاتل یہیں آئے
موجود ہوں، خنجر مری گردن پہ پھرائے
فکر غم و اندوہ سے آزاد ہو زینبؑ
سر تن سے جدا ہو تو بہت شاد ہو زینبؑ

فرمانے لگے رورو کے تب عابد بیمار
اس وقت پھوپھی جان مناسب نہیں تکرار
کیا بس ہے اسی طرح چلو پھر سر دربار
دیکھیں تو کہ کیا کہتا ہے اب حاکم غدار
کب سے نہیں کی، سبط پیمبر کی زیارت
شاید ہو میسر سر سرور کی زیارت

رو کر کہا زینب نے جو مرضی تری پیارے
مختار ہو تم اب تو ہوں میں ساتھ تمہارے
سن کر یہ سخن خاک سے قیدی اُٹھے سارے
پر سب کے قدم کانپتے تھے ضعف کے مارے
نورانی بدن گرد غریبی سے اَٹے تھے
بکھرے ہوئے تھے بال گریبان پھٹے تھے

نکلا در زنداں سے جو وہ یوسف شبیرؑ
گردن میں تو تھا طوق گراں پاؤں میں زنجیر
شکل مہ نو خم تھا قد اور رنگ تھا تغیر
معلوم یہ ہوتا تھا کہ ہے ضعف کی تصویر
فاقوں کے سبب نرگسی آنکھوں میں گڑھے تھے
رخ زرد تھا، لب خشک تھے اور بال کھڑے تھے

چشمان خدا ہیں سے نقاہت تھی نمودار
زیبا ہے اگر اُن کو کہوں نرگس بیچار
تھے ضعف سے مائل بہ سفیدی گل رخسار
اور کانپتا تھا صورت خورشید، تن زار
افسوس ہے جو نور کے سانچے میں ڈھلا تھا
سو طوق کے حلقے میں وہ نورانی گلا تھا

یہ زار بدن تھا کہ رگیں ہوتی تھیں معلوم
سینے پہ جھکا جاتا تھا ہر دم سر مظلوم
تھیں بازوؤں کو تھامے ہوئے زینبؑ و کلثوم
ہر جا پہ نقاہت سے ٹھہرتا تھا وہ مغموم
زنجیر گراں پاؤں میں تھی اک یہ ستم تھا
ساقین تلک پائے مبارک پر ورم تھا

اس حال سے پہونچے جو وہ بیکس سر دربار
تعظیم کو مسند سے اٹھا حاکم غدار
کاٹی گئیں جب بیڑیاں اور طوق گر انبار
گردن کو جھکا رونے لگے عابدؑ بیمار
صدمے سے جو اشک شہ خوش خونکل آئے
اُس وقت تو حاکم کے بھی آنسو نکل آئے

بعد اس کے یہ عابدؑ سے لگا کہنے وہ جلاد
محبوب نہایت ہوں میں اے سید سجاد
تھا دشمن شہ، ابن زیاد ستم ایجاد
میں خانۂ زہرا تو نہ کرتا کبھی برباد
بے کس کے ستانے میں مجھے فائدہ کیا تھا؟
لیکن وہ ہوا جو کہ مقدر میں لکھا تھا

دی میں نے رہائی تمہیں اے عابد بیمار
جی چاہے تو یہاں رہیے مع عترت اطہار
گر جانا ہو، سوئے حرم احمد مختار
لو راحالۂ زاد سفر ہووے جو درکار
شرمندہ ہوں میں قتل حسینؑ ابن علیؑ سے
مشکوہ نہ میرا کیجو رسول عربی سے

عابد نے کہا گو کہ ہیں ہم بے سرو ساماں
پر یہ نہیں منظور کہ لیں غیر کا احساں
سب مشکلیں بندوں کی خدا کرتا ہے آساں
چھٹنے کی خوشی ہے نہ وطن جانے کا ارماں
اک گھر دئے وہاں ماتم شبیرؑ کریں ہم
سامان عزائے شہ دلگیر کریں ہم

بابا جو ہوئے قتل تو ہم قید میں آئے
اعدا کی تقید تھی کوئی غسل نہ مچائے
آنکھیں ہمیں دکھلائیں اگر اشک بہائے
جی بھر کے کبھی باپ کو رونے نہیں پائے
ناموس نبی خوف سے اک دم نہیں روئے
زنداں میں بہن مر گئی اور ہم نہیں روئے

اور دوسرے ہیں آل نبی با سر عریاں
لوٹا ہوا اسباب منگا دے ہمیں اس آل
میں اپنے بزرگوں کے تبرک کا ہوں خواہاں
بس ہے وہی ہم بے سرو سامانوں کا ساماں
حیدر کا عمامہ ہے محمد کی عبا ہے
اور کہنہ سی اک فاطمہ زہرا کی ردا ہے

لوٹا ہوا سباب جو حاکم نے منگایا
تب شمر لباس شۂ دیں کشتی میں لایا
سجاد کا دل سینے میں اُس وقت بھر آیا
سر پیٹ کے یہ زینب بے کس نے سُنایا
اس وقت مری چھاتی پھٹی جاتی ہے لوگو !
بھائی کے مجھے خون کی بو آتی ہے لوگو !

ہے ہے مجھے پوشاک برادر کی دکھا دو
پیراہن شبیر کی بو مجھ کو سنگھا دو
عمامۂ گلگوں، مری آنکھوں سے لگا دو
عابدؑ نے کہا، جلد یہ پوشاک چھپا دو
واللہ ابھی جی سے گذر جائے گی زینبؑ
ان کپڑوں کو دیکھے گی تو مر جائے گی زینبؑ

حاکم نے جو دکھی شۂ مظلوم کی پوشاک
ٹکڑے تھا ہر اک جا سے وہ ملبوس تن پاک
عابدؑ سے یہ کہنے لگا تب حاکم سفاک
یہ رخت کہن پہنے تھے سبط شۂ لولاک
حیرت ہے مجھے جامہ شاہ شہدا پر
دعویٰ تھا خلافت کا اسی کہنہ قبا پر

رو کر کہا عابدؑ نے کہ اے ظالم غدار
معراج میں پہنے تھے اسے احمد مختار
ایسی نہ تھی واللہ قبائے شۂ ابرار
یہ تیروں کے، اور نیزوں کے روزن میں ستمگار
تلواروں سے ٹکڑے جسد پاک ہوا ہے
یوں ہی مرے بابا کا بدن چاک ہوا ہے

اور اتنے میں آیا علم حضرت عباسؑ
مشکیزہ سے تھی صاف بہشتی کی عیاں پیاس
چلانے لگی زوجہ عباس بصد یاس
لاؤ میرے صاحب کی نشانی کو مرے پاس
اس وقت مری چھاتی پھٹی جاتی ہے غم سے
منھ ڈھانپ کے روؤں گی میں دامان علم سے

اکبر کی جو پوشاک تھی ترخون سے ساری
دیکھا جو اسے بانوئے بے کس یہ پکاری
ہم مشکل پیمبر ترے شملے کے میں واری
آنکھوں کے تلے پھرتی ہے تصویر تمہاری
طے کر کے بہت جلد یہ منزل گئے بیٹا
کپڑے تو ہیں اور خاک میں تم مل گئے بیٹا

کپڑے سحر قتل یہ بدلے تھے جو دلبر
کیسے ہی یہ قامت کو بھلے لگتے تھے اکبرؑ
وہ چاند سے رخسار وہ گیسوئے معتبر
دولھا سے بنے خیمے سے تم نکلے تھے باہر
اب سمجھی کہ دولت مری کھونے کو چلے تھے
تم قبر کی آغوش میں سونے کو چلے تھے

شملے کو اُٹھا نے جو لگی بانوؑئے غم خوار
اصغرؑ کا شلوکا نظر آیا اُسے اک بار
لپٹا کے کلیجے سے پکاری بہ دل زار
اصغر ترے کرتے پہ فدا ماں جگر افگار
مارے گئے دامن میں شۂ تشنہ گلو کے
ننھے سے گریبان میں دھتے ہیں لہو کے

کچھ حال مجھے درد گلو کا نہ سنایا
چپکے رہے اور تیر ستم حلق پہ کھایا
مادر نے تو اُجلا تمہیں کرتا تھا پنھایا
دودھ اُس پہ ہے کیا، ہچکیاں لے لے کے گرایا
پیکاں کے نکلنے کا جو دکھ تم نے سہا ہے
ہے ہے یہ میرا دودھ لہو ہو کے بہا ہے

صدقہ گئی آباد کیا باپ کا پہلو
ویراں مری گودی ہوئی اے اصغیر مہ رو
تھی شب کو بہت دودھ کے پینے کی تمہیں خو
اُٹھ اُٹھ کے یہ ماں ڈھونڈھتی ہے رات کو ہرسو
مجھ کو تو جدائی تری تڑپاتی ہے اصغرؑ
مجھ بن تجھے کس طرح سے نیند آتی ہے اصغرؑ

اک کشتی میں تھا رانڈوں کا لوٹا ہوا زیور
پازیب تھی کبراؑ کی سکینہؑ کا تھا گوہر
تبِ پیٹ کے چھاتی یہ لگی کہنے وہ مضطر
ہے ہے مری بچی تیرے قربان یہ مادر
زنداں سے سوئے خلد سفر کر گئی ہے ہے
گوہر یہ پنھاؤں کسے؟ تو مرگئی ہے ہے

زخمی ہوا ہے ہے اسی بندے کے لیے کان
کیا قید سے تھا چھوٹنے کا بی بی کو ارمان
دن رات تھا بابا کی نشانی کا تمھیں دھیان
گوہر مڑے دلوازو، یہی کہتی تھی ہر آن
ماں تم کو کہاں ڈھونڈھنے اب جائے سکینہؑ
گوہر تو ملا تم نہ ملیں ہائے سکینہؑ

جب دے چکا لوٹا ہوا اسباب ستمگر
عابدؑ سے کہا اب تو عمامہ رکھو سر پر
اور حضرت زینبؑ سے کہا اوڑھ لو چادر
عابدؑ نے کہا سر پہ عمامہ رکھوں کیونکر
ہے چاک گریبان علی بیٹے کے غم میں
سر ننگے محمد ہیں نواسے کے الم میں

ملبوس نہ درکار ہے اب نے زر و زیور
بہر حسنؑ و حیدرؑ و زہراؑ و پیمبرؑ
منگوا دے مجھے میرے پدر کا سر انور
تا دفن کروں قبر میں لاشے سے ملا کر
بابا سا بھی میرا کوئی مظلوم نہیں ہے
جس کا سر پر نور کہیں لاش کہیں ہے

سن کر یہ سخن کہنے لگا حاکم بے پیر
سب کچھ دیا پر ایک نہ دوں گا سر شبیرؑ
طاقت ہے کہ کوئی اُسے کرتا نہ شمشیر
جو شیر کو پی پی کے پلا فاطمہ کا شیر
کچھ اور نہیں بعد ظفر ہاتھ لگا ہے
زر میں نے لٹایا ہے تو سر ہاتھ لگا ہے

سجاد نے فرمایا کہ اے کاذب و مکار
وہ عُذرابھی تھا، ابھی یہ کرتا ہے گفتار
خود تو نے کیا قتل کا شپیرؑ کے اقرار
خون شہدا ہے تری گردن پہ ستمگار
اُس دن تجھے محجوب یہ بیداد کرے گی
جب فاطمہؑ اللہ سے فریاد کرے گی

دیتا نہیں گر مجھ کو سر سبط پیمبرؐ
ہم بارہ اسیروں کے بھی سر تن سے جدا کر
یوں جاؤں گا گر میں تو یہ فرمائیں گے حیدرؑ
سر باپ کا بھی لے نہ سکا عابدؑ بے پر
ہمراہ گیا رانڈوں کے اور رُو کے پھر آیا
غربت میں میرے لال کا سر کھو کے پھر آیا

غصہ نہ دلا مجھ کو علیؑ کا ہوں میں پوتا
کہہ جاتے نہ بابا تو کبھی قید نہ ہوتا
اک دم میں تری فوج کو میں خوں میں ڈبوتا
پہلے شۂ مظلوم سے جاں اپنی میں کھوتا
رگ رگ میں ہے میری، اسد اللہ کی طاقت
ہے کانپنے ہاتھوں میں یہ اللہ کی طاقت

خیبر سے کوئی اور جو در ہو تو اُکھاڑوں
عنتر کو کروں قتل تو مرحب کو پچھاڑوں
در آئے، اگر نیزے کو میں کوہ میں ماروں
کچھ بن نہ پڑے تجھ کو گر اس وقت بگاڑوں
بابا کی طرح صاحب شمشیر ہوں میں بھی
دادا بھی میرا شیر تھا اور شیر ہوں میں بھی

تو دے نہ سر سبط نبی کیا ترا مقدور
گر تخت اُلٹ جائے تو ظالم نہیں کچھ دور
منگوا دے مجھے میرے پدر کا سرِ پُر نور
دو دن کی نہ اس دولت و حشمت پہ ہو مغرور
دنیا کو ثبات اے ستم ایجاد کہاں ہے؟
نمرود کہاں آج ہے شداد کہاں ہے؟

ناگاه صدا سبط پیمبرؐ کی یہ آئی
سجاد خدا کے لیے کرنا نہ لڑائی
گر ہو گئی تیرے بھی سرو تن میں جدائی
پھر ہووے گی دوزخ سے نہ اُمت کی رہائی
مظلوم ہو، مغموم ہو اور خستہ جگر ہو
لازم ہے تمہیں صبر کہ صابر کے پسر ہو

گر سر نہیں دیتا تو نہ دے کچھ نہیں پروا
بے سر ہی نہیں قبر میں تم گاڑیو بیٹا
دنیا میں رہے گا مری مظلومی کا چرچا
اب دے بھی اگر یہ تو نہ لو صدقے ہو بابا
مقبول یہ ہدیہ ہوا، دربار خدا میں
پھر لیتے نہیں دیتے ہیں جو راہ خدا میں

حاکم نے بگڑ کر کہا جلاد کو لاؤ
سجاد حزیں کو تہ شمشیر بٹھاؤ
زینبؑ نے کہا، یا اسد اللہ اب آؤ
بابا مرے بیمار بھتیجے کو بلاؤ
کیا ہے کہ عیاں زور ولایت نہیں کرتے
صدقے گئی پوتے کی حمایت نہیں کرتے

تلوار کو کھینچے ہوئے آیا جو ستمگار
سجاد سے لپٹے حرم احمد مختار
آواز یداللہ، یہ پیدا ہوئی اک بار
کیوں تخت اُلٹ دوں ترا، اے ظالم و غدار
قائم رہے دنیا کی بنا جس کے قدم سے
اب اس کا گلا کاٹتا ہے تیغ دو دم سے

سن کر یہ صدا کانپ گیا حاکم اظلم
عابد کو دیا اُس نے سر سرور عالم
بیٹے نے لیا باپ کا سر ہاتھ پہ جس دم
دربار سے قیدی چلے کرتے ہوئے ماتم
دل غم سے انیسؔ جگر افگار طپاں ہے
دفن شہدا لکھنے کی اب تاب کہاں ہے
