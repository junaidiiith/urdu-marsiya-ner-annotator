نقوش، انیس

مرثیہ 6

اے حُسنِ بیاں آئینۂ حسن دکھا دے


اے حسنِ بیاں آئینہ حسن دکھا دے
اے طبع رسا جادة مقصود بتا دے
اے فیض سخن باغ مضامیں کا کھلائے
اے بلبل سدرہ سبق نظم پڑھا دے
گل رنگ عزا خانہ ہو جنت کے چمن سے
یہ بزم مہک جائے گل باغ حسن سے

وہ کون سمن بر ہے کہ مہمانِ جناں ہے
وہ کون ہے شمشاد جو میر نے کو رواں ہے
وہ غنچہ دہن کون ہے جو تشنہ وہاں ہے
وہ کون گلِ تر ہے کہ پامال خزاں ہے
وہ کون شہر ہے کہ تبر جس پہ چلیں گے
وہ کون ہے سب جس کے لیے ہاتھ ملیں گئے

جب صبح شب قتل ہوئی رن میں نمودار
آفت میں گھرا لختِ دل حیدر کرار
قربان ہوئے دوست تصدق ہوئے غم خوار
قاسم رہے اور اکبر و عباس علمدار
اک دم میں دلیروں کا لہو بہہ گیا رن میں
بس تین جواں رہ گئے ہفتاد دو تن میں

اس وقت سے رخصت کے نہ ملنے کا جو تھا غم
استادہ تھا فرزند حسن سر کو کیے خم
آنکھوں کے تلے تیرہ و تاریک تھا عالم
روتا تھا لہو دل پہ چھری چلتی تھی ہردم
سامان مہیا تھے عدم کے سفری کے
مرنے کی سند پائی تھی بازو پہ جری کے

بس تاب نہ اس کے دلِ بیتاب کو آئی
تحریر وصیت شہ عالم کو دکھائی
پڑھتے ہی اُسے شاہ کو رقت بہت آئی
آنکھوں سے سند بھائی کی حضرت نے لگائی
حالت ہوئی تغییر شہ تشنہ دہن کی
آنکھوں کے تلے پھر گئی تصویر حسن کی

اک آہ کی اس فخر مسیحائے زمن نے
سر رکھ دیا قدموں پہ جگر بند حسن نے
لپٹا لیا سینہ سے شہ تشنہ دہن نے
آغوش تمنا میں لیا گل کو چمن نے
قاسم کو لیے سرور جن و بشر آئے
روتے ہوئے خیمہ میں شہ بحر و بر آئے

تعظیم کو استادہ ہوئیں بیبیاں یک بار
منہ تکنے لگی یاس سے زینب جگر افگار
کی عرض یہ کیا حال ہے یا سید ابرار
رخ زرد ہے اور خون سے پوشاک ہے گلنار
یہ دیکھ کے ماں جائی کو کس طرح کل آئے
نزدیک ہے یہ منہ سے کلیجہ نکل آئے

اب کس کی جدائی کا قلق دل پہ ہے طاری
کس شیر کی جاتی ہے سوئے دشت سواری
کس پیارے کے سر دینے کی اب آئی ہے باری
کیا صدمہ ہے فرمائیے اے عاشق باری
ہستی کے چمن کا نہ کہیں رنگ بدل جائے
ایسا نہ ہو دم آپ کا گھبرا کے نکل جائے

ارشاد کیا شاہ نے اے زینبِ مضطر
جاتا ہے جہاں سے جگر حضرت شبّر
کیونکر نہ گرے کوہ الم میرے جگر پر
چھٹتا ہے میری گود کا پالا ہوا دلبر
سب مر چکے اب جینے سے تنگ آئے ہیں قاسم
مرنے کی سند پاس مرے لائے ہیں قاسم

تقدیر کا لکھا یہ وصیت ہے حسن کی
خط ہے کہ مشیت ہے خداوند زمن کی
نسبت غم و شادی سے ہے اس غنچہ دہن کی
وہ وقت ہے دولھا بنے اور راہ لی رن کی
پا بند مقدر دل رنجور ہے زینب
بھائی کی وصیت مجھے منظور ہے زینب

جنت کے مسافر کا کرو فاطمہ سے بیاہ
شادی کا سر انجام کر و زینب ذی جاه
مشتاق شہادت کو بناؤ ابھی نوشاہ
خیمہ کو گرو رشک وہ حُجلہ دل خواہ
مٹ جائے گی تصویر کوئی دم میں حسن کی
حسرت نہ دل زار میں رہ جائے دلہن کی

جس طرح بھتیجا یہ میرا تشنہ دہن ہے
کبریٰ پہ وہی پیاس کا صدمہ ہے محن ہے
یاں جوڑے شہانی کے عوض رخت کفن ہے
پوشاک عزا کے لیے ناشاد دلہن ہے
لاش اس کی تو بے گور بیاباں میں رہے گی
محبوس دلہن خانۂ زنداں میں رہے گی

ماں قاسم نوشہ کی کدھر ہے ادھر آئے
دُولھا کوئی دم کے لیے قاسم کو بنائے
شادی میں کسی طرح کا وسواس نہ لائے
جو رسم کہ اس گھر کی ہو آکر وہ بتا ئے
اس پھول کو پروان چڑھا دیکھ لے بھابی
فرزند کا سہرا تو بھلا دیکھ لے بھابی

فرزند کی شادی کا رہے دل میں نہ ارماں
دنیا میں یہ ناشاد کوئی دم کا ہے، مہماں
اس وقت میں مشکل ہے خوشی رنج ہے آساں
اک دم میں نہ دُولھا ہے نہ یہ بیاہ کا ساماں
گلزار جوانی کا نہ پھل پائیں گے قاسم
نوشاہ بنے پیش خدا جائیں گے قاسم

جس وقت سنی مادر قاسم نے یہ تقریر
بولی کہ زہے لطف نثار شو و شیر
کیا خوب ہے یا شاہ میرے لال کی تقدیر
فرماتے ہیں خود قبلہ دیں بیاہ کی تدبیر
نادار ہوں قدرت ہے نہ مقدور ہے مجھ کو
جو مرضی اقدس وہی منظور ہے مجھ کو

ہے شور قضا گرم ہے اب موت کا بازار
ہر شخص ہے مرنے پہ کمر باندھ کے تیار
جیتا نہ بچے گا کوئی جز عابد بیمار
یہ عقد کا ہنگام ہے یا سید ابرار
نوشاہ جو مقتول ستم ہوئے گا مولا
یہ دوسرا اندوہ الم ہوئے گا مولا

کن ہاتھوں سے رنڈ سالہ بہناؤں گی میں اس کو
کن آنکھوں سے یہ حال دکھاؤں گی میں اس کو
کس طرح سے آفت سے بچاؤں گی میں اس کو
نرغہ میں کہاں جا کے چھپاؤں گی میں اس کو
کس گوشہ میں بٹھلاؤں گی اس غنچہ دہن کو
لے جاؤں گی کیونکر سر دربار دلہن کو

شہ نے کہا کیا کہتی ہو اے بانوئے غمخوار
اس امر میں ہے مصلحت ایزد غفار
مقتول ہو رن میں حسن پاک کا دلدار
بیوہ ہو مری فاطمہ کبریٰ جگر افگار
غم واسطے شادی کے ہے شادی پئے غم ہے
دنیا میں سدا راحت و اندوہ بہم ہے

اس بیاہ میں فرمانِ مشیت کا اثر ہے
اس شادی پُرغم میں قیامت کا اثر ہے
اس عقدہ لاحل میں مصیبت کا اثر ہے
اس راحت یک لحظہ میں آفت کا اثر ہے
در بند ہوئے شادی اولاد علی کے
برسوں کو اٹھا بیاہ گھرانے سے نبی کے

القصہ عزا خانے میں یہ بیاہ رچایا
فی الفور دلہن فاطمہؑ کبرا کو بنایا
قاسمؑ کو اُدھر خلعت شاہانہ پہنایا
پھولوں سے گل باغ پیمبرؐ کو بسایا
بہنیں سر نوشہ پہ آنچل کو اوڑھا کر
مسرور ہوئیں مسندِ زریں پہ بٹھا کر

سہرے نے کرن مہر کی نظروں سے گرا دی
سب بزم طرب پھولوں کے ہاروں نے بسا دی
صدقے ہوئی کوئی کسی بی بی نے دعا دی
ہر سمت یہ تھا شور مبارک ہو یہ شادی
یہ کوکب اقبال چمکتا رہے یا رب !
یہ نو گل اجلال مہکتا رہے یا رب !

شادی کا جو سامان ہوا سوگ کے گھر میں
تصویر اجل پھر گئی قاسم کی نظر میں
ماں سکتے میں تھی اشک بھرے دیدہ تر میں
اک نیش الم تھا کہ کھٹکتا تھا جگر میں
کہتی تھی ہر اک رو بنے قاسم کی بلا ہو
وھڑ کا ہے یہی دیکھیے انجام بھی کیا ہو

صیغہ شہ بیکس نے پڑھا بادل مغموم
رانڈوں میں مبارک کی سلامت کی ہوئی دھوم
ہاتف کی ندا آئی کہ ہاں سب کو ہو معلوم
یہ دولھا دلہن راحت و عشرت سے ہیں محروم
روتے ہوئے باہر شہ والا نکل آئے
تھامے ہوئے ہاتھوں سے کلیجا نکل آئے

اس دم تھا عجب خیمہ شبیر میں عالم
اک سمت کو شادی تھی اور اک سمت کو ماتم
چوگرد وہ اہل حرم سید اکرم
وہ بیچ میں نوشاہ سر پاک کیے خم
کہتی تھی قضا کس لیے یہ شکل بنی ہے
اک دم میں نہ شادی نہ نباہی نہ نبھی ہے

ماں بولی یہ جشن اے مرے ذی جاہ مبارک
یہ عقد سزاوار ہو یہ بیاہ مبارک
یہ نیک گھڑی اے مرے نوشاہ مبارک
یہ چاند سی بنڑی تجھے اے ماہ مبارک
گردش سے زمانے کی رہو امن و اماں میں
قایم رہے والی کا مرے نام جہاں میں

تھا شور کہ بے مثل یہ دُولھا یہ دلہن ہے
وہ بنت حسین اور یہ فرزند حسین ہے
وه صید اجل ہے یہ گرفتار محن ہے
یہ چاند وہ سورج ہے یہ نکہت وہ چمن ہے
وہ بیکس و مغموم ہے دادا کے چلن پر
یہ صابرہ ہے فاطمہ زہرا کے چلن پر

ناگاہ اٹھا شور مبارز طلبی کا
کیوں جنگ میں ہے دیر یہ گویا ہوئے اعدا
یہ سنتے ہی فق ہو گیا نوشاہ کا چہرا
اک نالہ پر غم دل پر درد سے کھینچا
چپکے سے کہا ماں سے کہ اب دیر ستم ہے
اے والدہ صاحب دمِ امداد و کرم ہے

سنتی ہیں مبارز طلبی کرتے ہیں کفار
ننها شہ والا ہیں نہ یاور ہیں نہ انصار
اب کوئی نہیں سبط پیمبر کا مددگار
یا اکبر و عباس ہیں یا میں جگر افگار
پردیس میں حضرت پہ مصیبت یہ پڑی ہے
آفت کا ہے ہنگام قیامت کی گھڑی ہے

فریاد ہے کس سے کہوں قسمت کی برائی
سب مر گئے میں نے نہ رضا مرنے کی پائی
کس کس نے نہ میدان میں جاں اپنی گنوائی
کیا قہر ہے باری مرے مرنے کی نہ آئی
اب بھی نہ اگر اذن وغا پاؤں گا اماں
میں آپ گلا کاٹ کے مرجاؤں گا اماں

افسوس کہ حُر فوج ستم سے ادھر آیا
آتے ہی شہادت کا شرف شاہ سے پایا
ہر یاور سلطانِ امم خوں میں نہایا
خوش ہو کے عزیزوں نے بھی سر رن میں کٹایا
پہنچے رفقائے شہ دیں باغ ارم میں
جانا تھا جہاں رہ گئے ہم رنج و الم میں

مسلم کے یتیموں نے رضا مرنے کی پائی
زینت کے بھی فرزند ہوئے شہ کے فدائی
اس وقت میں کی سب کے مقدر نے رسائی
حسرت رہی ہم سے نہ کوئی بات بن آئی
کیا کیا نہیں رہ رہ کے خیال آتے ہیں دل میں
ارمان جو ہیں دل کے رہے جاتے ہیں دل میں

حل کیجئے اب آپ میرا عقدہ مشکل
ہو شہ سے کسی طرح رضا مرنے کی حاصل
فدوی کو یہ ہے رنج کہ قابو میں نہیں دل
سینہ میں تڑپتا ہے جگر صورت بسمل
یہ صبر کا موقعہ ہے تحمل کی یہ جا ہے
اماں یہ رضا احمد و زہرا کی رضا ہے

ارشاد کیا ماں نے یہ کیا کہتے ہو واری
اب ساس ہیں صدقے گئی مختار تمہاری
وہ سب کی ہیں سردار وہ مالک ہیں ہماری
لو کرتی ہے گھونگھٹ میں دلہن گریہ و زاری
تسکین و دلاسا دو اس آوارہ وطن کو
پہلے یہ مناسب ہے کہ سمجھاؤ دلہن کو

اب تم سے زیادہ مجھے کبرا کی ہے الفت
ہے ہے دل نازک پہ یہ اندوہ یہ آفت
به بیاہ یہ بچپن یہ رنڈاپے کی مصیبت
ہے قہر یہ رخصت یہ جدائی ہے قیامت
سینے میں جگر رنج سے پھٹ جائے گا اس کا
جاؤ گے جو تم تخت الٹ جائے گا اس کا

گھونگھٹ میں بنّی روتی ہے سمجھا کے سدھارو
کلمہ کوئی تسکین کا فرما کے سدھارو
رہنے کا ٹھکانا کہیں فرما کے سدھارو
گوشے میں دلہن کو کہیں بٹھلا کے سدھارو
تم چھوٹتے ہو عالم تنہائی ہے اس پر
اس سن میں رنڈاپے کی بلا آئی ہے اس پر

یہ سنتے ہی اک ابر الم قلب پہ چھایا
سر شرم سے اس کشتہ حسرت نے جھکایا
کبرا کے قریب آ کے یہ چپکے سے سنایا
تقدیر سے یہ بیاہ ہمیں راس نہ آیا
میداں میں نہ جنگل میں نہ اب گھر میں ملیں گے
بچھڑے ہوئے اس روز کے محشر میں ملیں گے

للہ سر پاک کو زانو سے اٹھاؤ
گھونگھٹ کو اٹھا کر مجھے دیدار دکھاؤ
مشتاق کو آواز تو اک بار سناؤ
دل میرا بھر آتا ہے تم آنسو نہ بہاؤ
کچھ دیر میں منہ اشکوں سے دھو لیجیو صاحب
لاشے پہ مرے خوب سا رو لیجیو صاحب

تنہا نہ تمھیں چھوڑ کے میدان میں جاتا
ناچار ہوں ناچار ہوں کچھ بن نہیں آتا
حضرت سے زمانہ ہے عزیزوں کو چھڑاتا
آقا میرا دم لینے کی مہلت نہیں پاتا
مرنے کے لیے اکبر و عباس بہم ہیں
اس وقت عجیب طرح کی تشویش میں ہم ہیں

عباس کے مرنے کا الم دیکھ سکوں گا
اکبر سے جواں مرگ کا غم دیکھ سکوں گا
حضرت کا سر پاک قلم دیکھ سکوں گا
ناموس پیمبر پہ ستم دیکھ سکوں گا
ہوں خوں میں تر مصلحت وقت یہی ہے
ہنگام وغا وقت اجازت طلبی ہے

کیا خاک رہا جب نہ رہے احمد مختار
نالاں گئیں اس بزم سے زہراؑ جگر افگار
مسجد میں ہوئے خون میں تر حیدر کرار
دنیا سے اُٹھے والد ماجد بدل زار
اک دم میں چچا جان کا لشکر ہوا خالی
دیکھا کیے آنکھوں سے بھرا گھر ہوا خالی

افسانہ دنیائے دنی ہوش ربا ہے
آغاز جو راحت ہے تو انجام بلا ہے
بندہ وہی بندہ ہے جو پابند رضا ہے
رخصت کرو ہم کو کہ گلو گیر قضا ہے
حاصل نہیں کچھ اس سے اگر نوحہ گری کی
کھوٹی نہ کرو راہ عدم کے سفری کی

کیں یاس کی باتیں جو دل و جان حسن نے
دامان قبا تھام لیا رو کے دلہن نے
چپکے سے یہ کی عرض تب اس غنچہ دہن نے
ہے ہے عجب اندوہ دیئے چرخ کہن نے
جاتے ہو کہاں کس پہ مجھے چھوڑ کے صاحب
منھ موڑتے ہو آس مری توڑ کے صاحب

صاحب مرے رہنے کا ٹھکانا تو بتاؤ
والی مجھے صدمے سے اسیری کے بچاؤ
للہ مجھے خاک کے پردے میں چھپاؤ
جاؤ پہ مری قبر بناتے ہوئے جاؤ
دم نکلے تو دل کا مرے ارمان نکل جائے
مانگو یہ دعا تن سے مری جان نکل جائے

یہ سنتے ہی بتیاب ہوئے قاسم پر غم
رو کر کہا سمجھاؤ دل زار کو اس دم
تقدیر سے کیا زور ہے مجبور ہیں اب ہم
امت کا بھلا اس میں ہے اے صاحب ماتم
آخر دل بیتاب ٹھہر جائے گا صاحب
کچھ دن کا یہ صدمہ ہے گزر جائے گا صاحب

پھردے کے نشانی قبا یوں کیا ارشاد
بے نام و نشاں کی یہ نشانی ہے رہے یاد
پھاہا ہے یہ گویا پئے زخم دل ناشاد
چھینے دمِ غارت جو ردا بانی بیداد
تم بلوے میں منہ اس سے چھپا لیجیو صاحب
اس پردے میں بس یاد ہمیں کیجیو صاحب

یہ کہہ کے اُٹھے روتے ہوئے ٹیک کے تلوار
رخصت کی ہوئی دھوم ہوا حشر نمودار
مایوس ہوئے سب حرم احمد مختار
بہنوں کی یہ تھی قاسم نوشاہ سے گفتار
تسلیم دل افگاروں کی لیتے ہوئے جاؤ
حق نیگ کا بھیا ہمیں دیتے ہوئے جاؤ

بیتاب تھی اس وقت بہت بانوئے سرور
قاسم کو گلے آکے لگاتی کبھی رو کر
لپٹا کے گلے فاطمہ کبرا کو وہ مضطر
کہتی تھی کہ ہے ہے مرے بچے کا مقدر
تقدیر میں منھ اشکوں سے دھونا تھا میں واری
اک دم کے لیے بیاہ کا ہونا تھا میں واری

ہے ہے مرے بچے تجھے قسمت نے رُلایا
ہے ہے میرے پیارے نے عجب داغ اٹھایا
یہ بیاہ مرے لاڈلے کو راس نہ آیا
نوشاہ تجھے بیاہ کے لے جانے نہ پایا
یہ بیاہ زمانے سے نرالا ہی ہوا ہے
چوتھی ہوئی بنڑے کی نہ چالا ہی ہوا ہے

یوں درد سے گریاں تھی ادھر بانوئے مغموم
رخصت ہوئے اک اک سے یہاں قاسم مظلوم
مرنے کو چلا لخت دل سید مسموم
اس وقت یہ خیمے میں ہوئی چار طرف دھوم
فریاد بڑا داغ دیے جاتے ہیں قاسم
لو فاطمہ کو رانڈ کیے جاتے ہیں قاسم

ماں کہتی تھی صورت تو دکھاتے ہوئے جاؤ
کب آؤ گے واری یہ بتاتے ہوئے جاؤ
روٹھی ہے دلہن اس کو مناتے ہوئے جاؤ
بو سہرے کی لڑیوں کی سونگھاتے ہوئے جاؤ
کس وقت سواری مری جان آئے گی رن سے
قربان گئی کیا کہے جاتے ہو دلہن سے

اے لال تری چاند سی صورت کے میں صدقے
کس یاس سے منہ تکتے ہو غربت کے میں صدقے
کس وقت میں سر دیتے ہو ہمت کے میں صدقے
اے میرے بہادر تری جرأت کے میں صدقے
فاقوں میں چلے لشکر سرہنگ پہ بیٹا!
پروانگی چڑھتے ہی چڑھی جنگ پہ بیٹا!

تر خون میں ہو جائے گا جوڑا یہ شہانا
یه وقت شہادت کا یہ شادی کا زمانا
رہ جائے گا اس بیاہ کا دنیا میں فسانا
صدقے گئی اس پر دے میں تھا موت کا آنا
خنجر الم و غم کا مرے دل پہ پھرے گا
سہرا ترے چہرے کا جو کٹ کٹ کے گرے گا

پائی جو رضا سرو ریاض حسنیؑ نے
کی آہ جگر تھام کے گھونگھٹ میں بنی نے
ہتھیار سجے تن پہ شجاعت کے دھنی نے
بیتاب کیا ولولہ تیغ زنی نے
خیمہ سے مہ برج تجلی نکل آیا
نور آنکھ سے سینے سے کلیجا نکل آیا

اک بار جو کرسی پہ شبہ عرش نشیں کو
تسلیم کی آداب سے جھک کر شہ دیں کو
خورشید نے پُرنور کیا خانہ زیں کو
دی حق نے جگہ رحل پہ قرآن مبیں کو
رہوار کی تیزی سے اڑے ہوش پری کے
دِل کھل گئے جھونکوں سے نسیم سحری کے

شمشاد گلستان حسن ہے یہ دلاور
دلبند شہ قلعہ شکن ہے یہ دلاور
ممتاز دلیران زمن ہے یہ دلاور
آئینہ صولت ہمہ تن ہے یہ دلاور
نو لاکھ پہ ہے صاحب شمشیر کی آمد
چلاتے ہیں روباہ کہ ہے شیر کی آمد

میدان میں جس دم گل باغ حسنؑ آیا
تولے ہوئے تلوار کو وہ تیغ زن آیا
جانا یہ سبھوں نے شہ خیبر شکن آیا
اک بار یہی سب کی زباں پر سخن آیا
دل تیر الم سے نہ ہو افگار کسی کا
سرسبز خدا رکھے یہ گلزار علی کا

اس دم یہ رجز پڑھنے لگا قاسم ذیجاه
اے قوم دغا پیشہ و اے فرقۂ گمراہ
جو مجھ سے نہ آگاہ ہو اس وقت ہو آگاہ
دادی مری ہے فاطمہ بنتِ نبی اللہ
بیگانے ہو تم اور میں یگانہ ہوں نبی کا
بیٹا جو حسن کا ہوں تو پوتا ہوں علی کا

دی حق نے مجھے قوت بازوئے ید اللہ
میں حُسن خدا داد میں ہوں رشک دہ ماہ
خلق حسنی حصہ میں رکھتا ہوں میں ذی جاہ
مظلومی سے بھی اپنی تمھیں کرتا ہوں آگاہ
یہ بات تو واللہ دو عالم پہ جلی ہے
عمو میرا مظلوم حسین ابن علی ہے

بولا پسر سعد کہ ازرق کو بلاؤ
اور خلعت زرتار بھی اس کے لیے لاؤ
سب مل کے نشانِ حسن اس دم نہ مٹاؤ
لڑکے سے جو ہو رزم جواں لطف اٹھاؤ
سب بولے کہ زینت کے بھی لڑکے تو تھے لڑکے
مارے گئے پھر کیسے جوانوں سے وہ لڑکے

خود خیمہ ازرق میں یہ سن کہ عمر آیا
اس فتنہ بیداد کو واں خواب میں پایا
فتنہ نے عرض فتنہ خفتہ کو جگایا
بیدار ہوا وہ تو عمر نے یہ سنایا
اک شیر کے مانند کھڑا جھوم رہا ہے
قاسمؑ سے تو اس دم ہو مقابل تو بجا ہے

ہنس ہنس کے کہا ازرق شامی نے یہ سن کر
کیا قہر ہے اے وائے تری عقل کے اوپر
افسوس کہ زندہ نہیں اس عہد میں حیدر
البتہ دکھاتا میں انھیں تیغ کے جوہر
ہنسنا ترا ہر وقت نہیں بھاتا ہے مجھ کو
لڑکے سے تو لڑتے ہوئے ننگ آتا ہے مجھ کو

یوں ہی تجھے لڑنے کو نہیں بھیجتا حاشا
تو جا کے ذرا دور سے صورت اسے دکھلا
دیکھو تو وہ ڈر جاتا ہے یا جی ہے کڑاتا
ثابت تو یہ ہوتا ہے کہ تلوار کرے گا
لڑکا ہے ابھی مجھ کو یقیں ہے کہ وہ ڈر جائے
اغلب ہے کہ آمد ہی تری دیکھ کے مر جائے

وہ بولا اگر یوں ہے تو اے صاحب لشکر
بیٹے ہیں مرے پیل سیہ مست دلاور
پامال کریں مور صفت ان کو وہ جا کر
لڑکا نہ مگر جانیو تو اس کو برادر
ڈرتے نہیں یہ اس سے جو ہو لاکھ پہ بھاری
اس قوم کا اک طفل ہے نو لاکھ پہ بھاری

القصہ چلا اک پسر ازرق شامی
تھا سب میں بڑا اور سپہ شام میں نامی
کہنا تھا کہ ہے مجھ پہ شجاعت کی تمامی
زیبا ہے جو رستم کرے دعوائے غلامی
تلوار مری چلتی ہے انبوہ کے اُوپر
دو ٹکڑے نہ ہوں رکھ دوں جو سر کوہ کے اوپر

یوں لاف زناں جب کہ وہ ملعوں نظر آیا
قاسم نے بھی راہوار کو زانو میں دبایا
نیزے کو تکاں دے کے جو غازی نے اٹھایا
بالکل ہنر دست حسن سب کو دکھایا
دھیان آ گیا اک بار جو زور حسنی پر
انسان تو کیا چرخ تھا نیزے کی انی پر

اتنے میں پکارا پسر ازرق بدکار
ہشیار خبردار خبردار خبردار
ہاں ابن حسنؑ نیزہ کا کرتا ہوں میں اب وار
گر کوہ کے سینہ پہ لگاؤں تو یہ ہو پار
نیزہ نہیں اے ابن حسن! دست فضا ہے
ہنس کر کہا قاسمؑ نے کہ خطرہ ہمیں کیا ہے

یہ سنتے ہی ملعوں نے نیزہ کو اٹھایا
چمکا کے اَنی فرق پہ اک مرتبہ لایا
فرزند حسنؑ نے بھی ہنر اپنا دکھایا
نیزہ کو لیا نیزہ پہ پھر دھیان جو آیا
ثابت نہ ہوا یہ کہ وہ تھا بھی کہ نہیں تھا
نیزہ کہیں تھا آپ کہیں اسپ کہیں تھا

تب دوسرا ازرق کا پسر سامنے آیا
لخت دل شبرؑ کو یہ رو رو کے سنایا
تو وہ ہے کہ بھائی کا مجھے داغ دکھایا
دیکھے گا کہ میں نے بھی ترا خون بہایا
دنیا سے کوئی دم میں مٹا دیتا ہوں تجھ کو
نیزہ پہ اسی طرح اٹھا لیتا ہوں تجھ کو

اتنا کہا اور گرز گراں اس نے اٹھایا
اور گرز کے سر کو سر قاسم پہ جھکایا
قاسم نے ذرا گھوڑے کو ٹھکرا کے ہٹایا
خالی جو گیا وار تو وہ منھ کے بل آیا
تلوار جو غازی کی پڑی فرق لعیں پر
رستہ سے ہی دو ہو کے گرا روئے زمیں پر

تب تیسرا بیٹا بھی مقابل ہوا آکر
سب جسم لعیں کا نپتا تھا غصہ سے تھر تھر
شمشیر بکف اور کمر نحس میں خنجر
حملہ کیا آتے ہی دل و جان حسن پر
قاسم نے کہا اس کو بھی تلوار دکھا دو
چورنگ کیا گھوڑے کو راکب کو کیا دو

جب تین پسر ہو گئے اس ناری سے فی النار
قاسم سے مقابل ہوا چوتھا پسر اک بار
وہ گرز لیے ہاتھ میں تھا جنگ پہ تیار
پڑ جائے جو کہسار پہ ہو ٹکڑے وہ کہسار
اور چھوٹے گی ہاتھوں سے اگر ارض فلک جائے
اغلب ہے کمر گاوِ زمیں کی بھی لچک جائے

اونچا کیا دو ہاتھ اُسے سر سے اٹھا کر
چاہا کہ لگا دے سر قاسم پہ وہ اکفر
فرزند حسن نے کیا اپنا ہنر اظہر
وہ گرز لیا ہاتھ میں اُوپر ہی سے اُوپر
کھینچا اُدھر اس نے تو ادھر ابن حسن نے
تحسین کی قاسم کو شہنشاہ زمن نے

ازرق کے پسر نے کیا جب زور مکرر
قاسم نے ادھر چھوڑ دیا گرز کو ہنس کر
چھاتی پہ لگا دستۂ گرز آ کے جو یکسر
تب پشت کی جانب سے گرا روئے زمیں پر
قاسمؑ کا لگا نیزہ دلِ دشمنِ دیں پر
وہ نیزے میں چھد کر رہا اور نیزہ زمیں پر

یہ دیکھ کے ازرق نہ رہا ہوش کے اندر
میداں میں چلا دیو کی صورت وہ بد اختر
تھا گرز کئی من کا دھرے دوش کے اوپر
کف منہ میں بھرا غصہ سے اور ہاتھ میں خنجر
فرزند کے ماتم میں تھا جینے سے نراسا
کہتا تھا کہ میں خون کے قاسمؑ کا ہوں پیاسا

یہ دیکھ کے گھبرا جو گئے حضرتِ شبیر
کی جا کے در خیمہ پہ زینت سے یہ تقریر
اب خلق سے قاسم کی مٹی جاتی ہے تصویر
لڑنے کے لیے آتا ہے خود ازرق بے پیر
اب حال پہ قاسم کے تو موقع ہے ترس کا
وہ دیو زبردست ہے یہ تیرہ برس کا

اے بنت ید اللہ کوئی تدبیر بتاؤ
ہاں دل کو مرے داغ سے قاسم کے بچاؤ
لازم ہے کہ اب صحن میں خیمہ کے تم آؤ
سر کھول کے یہ خالق اکبر کو سناؤ
قاسمؑ کو نئے سر سے تو اب زیست عطا کر
بیوہ کے پسر سے تو نہ بیوہ کو جدا کر

زینب نے کہا رو کے میں اب کیا کروں بھیا
واللہ کہ اس وقت میں کچھ بس نہیں چلتا
دو بیٹوں میں میرے نہیں اب ایک بھی جیتا
کر دیتی فدا بھائی کے بیٹے پہ میں دُکھیا
واللہ کہ پیارا نہ کروں ابن حسن سے
والی کو مرے کوئی بلا لائے وطن سے

کوئی نہیں میں آپ تو موجود ہوں یا شاہ
کر ڈالیے قاسم پہ فدا یا شہ ذی جاہ
یہ سنتے ہی رونے لگا ابن اسد الله
گھبرا کے پھرے خیمہ سے میدان کی لی راہ
یاں آ کے جو دیکھا تو وہی حشر بپا ہے
نیزہ لیے ازرق بسر جنگ کھڑا ہے

کیا دیکھتے ہیں اتنے میں کہ وہ سرورِ دل گیر
قاسم پہ ہوا حملہ کناں ازرق بے پیر
قاسم نے بھی نعرہ کیا یا حضرت شبیر
اتنا کہا اور میان سے لی برق سی شمشیر
جوہر تھے یہ اس تیغ کے دشمن پہ جو چل جائے
تن ایک طرف سایہ فلک سایہ سے جل جائے

اللہ رے چالاکی ابنِ شہ والا
فرمایا ہوا جاتا ہے کیوں بے صبر تو اتنا
معلوم ہو ا تنگ ہے جینے سے تو اس جا
گھوڑے کا کھلا تنگ خبر کچھ نہیں اصلا
ازرق کی ابھی تھی نہ نظر تنگ پہ پہنچی
تلوار یہاں کاٹ کے سر تنگ پہ پہنچی

غل صل علیٰ کا ہوا ہر سمت سے ناگاہ
عباس نے فرمایا کہ اے ابن حسن واہ
شاباش ہے اے لختِ دل ابن ید اللہ
لاشیں شہدا ہو گئیں روشن صفت ماه
اکبر نے بھی قاسم کے لیے حق سے دعا کی
شاہ شہدا نے کہا رحمت ہے خدا کی

جبریل نے بوسہ دیا بازو پہ قضا را
رُوح حسن پاک نے بھی آپ کو وارا
کہتے تھے علی کیوں نہ ہو پوتا ہے ہمارا
شبیر نے رو رو کے تجھی کو ہے پکارا
ہے قصد کہ منہ چوم کے گودی میں اٹھالوں
پاس آ میرے پیارے تو کلیجہ سے لگالوں

روشن کیا کیا نام حسن تم نے مری جان
ان چھوٹے سے ہاتھوں پہ ہمیں قربان میں قربان
ہو آؤ در خیمہ کی ڈیوڑھی پہ تم اس آن
مادر کو تسلی دو کہ ہے سخت پریشان
اک دم نہ گئے اور تو مر جائے گی بیٹا
سر کھول کے میداں میں چلی آئیگی بیٹا

القصہ چلا خیمہ کو شبّر کا وہ پیارا
استادہ وہاں خیمہ پہ فضہ تھی قضا را
شبیر نے رو رو کے کیا اس سے اشارا
جا مادر قاسم کو خبر کر دے خدا را
کہنا کہ چلو بیبیوں کو ساتھ بلا لو
لو آتا ہے فرزند کلیجے سے لگا لو

فضہ گئی اور جا کے کہا سب یہ مفصل
دروازے پہ خیمہ کے چلی آئی وہ بیکل
بیٹے کو گلے خوب لگا یا غرض اول
پھر بولی بلا تم پہ جو آئی تھی گئی ٹل
جیتے ہوئے میدان سے پھر کر کدھر آئے
صدقے گئی ماں سچ کہو کیا صلح کر آئے

شبیر سے بس اب تو نہ ہووے گی لڑائی
اب تو نہ ستمگاروں کی ہووے گی چڑھائی
زینب تو نہ اب روے گی دے دے کے دہائی
بس اب تو نہ شبیر سے ہوئے گی جدائی
اجڑا ہوا پھر ہووے گا آباد مدینہ
سیلی تو نہ اب شمر کے کھائے گی سکینہ

قاسم نے کہا رو کے کہ اے مادرِ ذی شاں
عمو مجھے لے آئے ہیں اک دم کا ہوں مہماں
ہے دل کو یقیں اب جو گئے جانب میداں
ہو جائیں گے پامال بزیر سم اسپاں
مشہور سخی تم تو بصد شان ہو اماں
اب دودھ بھی گر بخش دو احسان ہو اماں

وہ بولی کہ تم شہ پہ فدا ہوتے ہو بیٹا
میں نے بھی تو رخصت کیا ہے عذر مجھے کیا
اب دودھ کے بخشا نے کی رکھتے ہو تمنا
میں نے تجھے بخشا مرے اللہ نے بخشا
اب آئے تو خیر آئے نہ اب آئیو واری
جنت کو اسی راہ چلے جائیو واری

یہ سن کے ہوئے قاسم نوشاہ برآمد
تھا شور ہوا شیر بصد جاه برآمد
اقلیم شجاعت کا ہوا شاہ برآمد
پردے سے ہوئی قدرت اللہ برآمد
خیمہ سے در فتح و ظفر کھول کے نکلے
تلوار کو دادا کی طرح تول کے نکلے

اس شان سے گھوڑے کو اڑاتے ہوئے آئے
شان اسد اللہ دکھاتے ہوئے آئے
رعب اپنا دلیروں پہ بٹھاتے ہوئے آئے
دل فوج کا نعروں سے ملاتے ہوئے آئے
اللہ ری آمد جگر و جان حسن کی
دہشت سے زمین اڑ کے ہوا ہو گئی رن کی

نعرہ کیا تکبیر کا شبّر کے جگر نے
بوسے لیے ان چھوٹے سے ہاتھوں کے ظفر نے
جی چھوڑ دیا خوف سے افواج عمر نے
منہ سامنے سے پھیر لیا تیغ و سپر نے
اس جنگ سے حیرت تھی شجاعان عرب کو
جرأت اسد اللہ کی یاد آگئی سب کو

یہ سنتے ہی کڑکیت بڑھے فوج جفا سے
اشعار رجز پڑھنے لگے حُسن ادا سے
دل بڑھ گئے اعدا کے نصیبوں کی صدا سے
میدان وغا گونج گیا طبل وغا سے
دریا کی طرح فوج میں طوفاں نظر آیا
قرنا جو پھنکی حشر کا ساماں نظر آیا

نوشاہ نے دیکھا بغضب فوج جفا کو
گردان کیا آپ نے دامان قبا کو
اور کھینچ لیا تیغ شہ عقدہ کشا کو
زانو میں دبایا فرس رشک صبا کو
یاں باگ لی واں مورچے برہم نظر آئے
جو عدم رستم تھے وہ بے دم نظر آئے

تھے وجد کے عالم میں ملک عرش علا کے
ہوتے تھے ہر اک ضرب پر غل صل علیٰ کے
حملے جوں ہی کرتے تھے یہ گھوڑے کو اٹھا کے
ہل جاتے تھے دہشت سے طبق ارض و سما کے
قربان تھے ملک زور پہ اس تشنہ دہن کے
میدان وغا ہاتھ تھا فرزند حسن کے

پھر اس کے سوا کچھ نہ لعینوں سے بن آئی
ہر چار طرف سے ہوئی فوجوں کی چڑھائی
اس چاند پہ بدلی سپہ ظلم کی چھائی
نرغے میں گھرا سید عالم کا فدائی
تھا شور که ناشاد کرو تازہ دلہن کو
ہاں چھوڑیو زندہ نہ جگر بند حسن کو

حملہ کیا سب فوج نے نوشاہ پر مل کر
برسا دیا مینھ تیروں کا اس تشنہ دہن پر
در آئے کئی تیر دل پاک کے اندر
سر تا بقدم چور ہوا دلبر شبّر
روتے تھے ملک حال پر اس تشنہ گلو کے
ہر زخم سے جاری ہوئے فوارے لہو کے

تلوار لگائی کسی بے رحم نے ناگاہ
قربوس پہ تیورا کے جھکے قاسم نوشاہ
شق ہو گیا سر اور لہو بہنے لگا آہ
نیزے کو بڑھا تان کے اک دشمن اللہ
ظالم نے عجب ظلم کیا زار و حزیں پر
اس ضرب سے وہ شیر گرا روئے زمیں پر

اس ضعف میں یہ صدمہ جانکاہ دہائی
وہ ریگ وہ جان شہِ ذی جاہ دُہائی
وہ تیغیں وہ دلبند ید اللہ دہائی
وہ دھوپ کڑی گرم ہوا آہ دہائی
کانٹے ہیں زباں میں عرق مرگ جبیں پر
دل تھام کے ہاتھوں سے تڑپے ہیں زمیں پر

اس کرب میں حضرت کو یہ آواز سنائی
ہے اے شہ کونین دم عقدہ کشائی
آفت میں ہوں اے بادشہ کرب و بلائی
خادم پہ ہے افواج ستم گر کی چڑھائی
ہلتی ہے زمیں راہ وہ چلتے ہیں ستمگر
جلد آئیے گھوڑوں سے کچلتے ہیں ستمگر

اے قبلہ حاجات! مدد کرنے کو آؤ
لاشے کو مرے گھوڑوں کی ٹاپوں سے بچاؤ
دم رکتا ہے انبوہ کو اعدا کے ہٹاؤ
مشتاق زیارت ہوں رُخ پاک دکھاؤ
آنکھوں میں ہے دم لب پہ دمِ سرد ہے مولا
دل میں بھی کلیجے میں بھی اب درد ہے مولا

پہنچی جو صدا کان میں حضرت کی یہ ناگاہ
تھرا کے گرا خاک پہ فرزند ید اللہ
رونے لگے دل تھام کے شاہنشہ ذی جاہ
سر پیٹ کے فرمایا بڑا قہر ہوا آہ
فرزند حسن حلق سے پیاسا گیا ہے ہے
بیوہ کی کمائی پہ زوال آ گیا ہے ہے

روتے ہوئے میدان میں گئے سید ابرار
دیکھا کہ میں گھیرے ہوئے لاشے کو ستمگار
اک ظالم بے رحم ہے کھینچے ہوئے تلوار
سرکاٹنے کے واسطے جلاد ہے تیار
دولھا پہ عجب ظلم و ستم کرتا ہے ظالم
سر قاسم نوشہ کا قلم کرتا ہے ظالم

یہ دیکھ کے بتیاب ہوتے سبط پیمبر
غصے سے بڑھے کھینچ کے شمشیر دو پیکر
اک ضرب میں ہا تھ اس کا گرا خاک پہ کٹ کر
بے ساختہ میدان سے بھاگا وہ ستمگر
حضرت نے صدا دی کہ کہاں جائے گا ناری
کب ہا تھ سے میرے تو اماں پائے گا ناری

کافر کے بچانے کے لیے آئے کچھ اسوار
فرزند ید اللہ سے چلنے لگی تلوار
ظالم ہوا فی النار گریزاں ہوئے کفار
ہل چل میں ہوا دولھہ پہ وہ صدمہ و آزار
پرزے سم اسپاں سے بدن ہو گیا ہے ہے
پامال دل و جان حسن ہو گیا ہے ہے

لاشے سے لیٹ کر شہ عالم یہ پکارے
کیا سوتے ہو اٹھو میرے دلبر میرے پیارے
کرتے نہیں اب نرگسی آنکھوں سے اشارے
مرجھا گئے یہ پھول سے لب پیاس کے مارے
دنیا سے پُر ارمان سفر کر گئے بیٹا
ہم جیتے رہے تم بھی سفر کر گئے بیٹا

کیا بن گئی اے ابن حسن وائے مصیبت
ٹکڑے ہوا تیغوں سے بدن وائے مصیبت
چپ ہو گئے اے غنچہ دہن وائے مصیبت
کس درجہ سے رنج و محن وائے مصیبت
دیکھا کئے ہم حشر کا ساماں ہوا بیٹا
پامال ترا پیکر بے جاں ہوا بیٹا

ہے ہے مرے جرّار مرے شیر دلاور
اے میرے بہادر مرے غازی مرے صفدر
اے میرے کلیجے مرے پیارے مرے دلبر
قرباں ترے لاشے کے میں بیکس و مضطر
دولھہ بنے دنیا سے سفر کر گئے بیٹا
ارمان نہ نکلا کوئی اور مر گئے بیٹا

یاں لاش پر روتا تھا ید اللہ کا پیارا
پہنچی یہ خبر ظلم کی خیمہ میں قضا را
لو صاحبو! نوشاہ زمانے سے سدھارا
غلطیدہ ہوا خون میں وہ عرش کا تارا
بیوہ جگر شاہ زمن ہو گئی ہے ہے
ناشاد زمانے میں دلہن ہو گئی ہے ہے

شادی میں غم ہو گئی مسند کو اٹھاؤ
بنت شہ کونین کو رنڈسالہ پہناؤ
بنڑی کے رُخ پاک سے سہرے کو بڑھاؤ
صندل کے عوض مانگ میں اب خاک لگاؤ
لاش آتی ہے میدان سے فرزند حسن کی
نتھ چوڑیاں جلدی سے بڑھا ڈالو دلہن کی

یہ سنتے ہی بیتاب ہوئی عترت اطہار
ماں قاسیم نوشہ کی گری خاک پہ اک بار
ناموس محمد میں ہوتے حشر کے آثار
بیٹی کے قریں روتی گئی با نوئے نا چار
ساماں نظر آیا یہ اسے رنج و محن کا
دیکھا کہ عجب حال ہے گھونگھٹ میں دلہن کا

کبرا کو کلیجے سے لگا کر یہ پکاری
لوٹی گئی ہے ہے مرے دُکھ درد کی ماری
کیا بیٹھی ہو سہرے کو بڑھا ڈالو میں واری
سر کھولنے کی لاش پہ اب آئی ہے باری
میدان میں مارا گیا نوشاہ تمھارا
ہے ہے نہ سزاوار ہوا بیاہ تمھارا

تھا آل محمد میں عجب طرح کا عالم
پکڑے ہوئے ماں کوکھ کو چلاتی تھی پہیم
آنسو نہیں تھمتے تھے یہ تھا بچوں کا عالم
سر پیٹتے تھے ننھے سے ہاتھوں سے بصد غم
بھائی کے قلق میں جو نہ خواہر کو کل آئی
قاسمؑ کی بہن خیمہ سے باہر نکل آئی

ماں کہتی تھی قربان گئی خیمہ میں آؤ
نامحرموں میں کھولے ہوئے سر کو نہ جاؤ
وہ کہتی تھی اماں مجھے اس دم نہ ہلاؤ
بھائی کی طرح مجھ سے بھی اب ہاتھ اٹھاؤ
صدقے تن مجروح پہ ہونے کو چلی ہوں
بھائی کے لیے جان کو کھونے کو چلی ہوں

ناگاہ جو فضہ نے شہ دیں کو پکارا
لے آئیے نوشہ کو خیمہ میں خدارا
فریاد کسی کو نہیں اب ضبط کا یارا
ڈیوڑھی پہ ہے کنبہ اسد اللہ کا سارا
سر کھولے ہوئے رن میں دلہن آتی ہے مولا
لاشے پہ برادر کے بہن آتی ہے مولا

بیتاب ہوا سن کے ید اللہ کا جایا
اور گودی میں داماد کے لاشے کو اٹھایا
گھوڑے پہ عجب حال سے میت کو لٹایا
آ کر در خیمہ پر رانڈوں کو سُنایا
ملنے کے لیے آیا ہے نوشاہ دلہن سے
قاسم کی برات آئی ہے اے بیبیو رن سے

سب بیبیاں ڈیوڑھی کی طرف دوڑیں کھلے سر
گویا ہوئی ہر اک سے یہ نوشاہ کی مادر
اے لوگو! دلہن والوں سے کہدے کوئی جا کر
کیا بیٹھی ہو قاسم کی برات آئی ہے در پر
میداں سے شہ عقدہ کشا لائے ہیں ان کو
خود بیاہنے شاہ دوسرا لائے ہیں ان کو

رن سے مرے صفدر کی برات آئی ہے لوگو
لو بیکس و مضطر کی برات آئی ہے لوگو
لخت دل شبّر کی برات آئی ہے لوگو
دیکھو مرے دلبر کی برات آئی ہے لوگو
دولھہ کو لیے ساتھ بہم چھوٹے بڑے ہیں
پردہ کرو سلطان امم در پہ کھڑے ہیں

لوگو میرے ناشاد کے ارمان نکالو
کس سمت ہیں نوشاہ کی بہنوں کو بلا لو
آنچل سر نوشہ پہ کہو آن کے ڈالو
مہمانوں کو باہم کرو بنڑی کو سنبھالو
جو بیاہ کی رسمیں ہوں وہ اس آن ہو لوگو
رخصت کا دُ؛ھن دولھہ کے سامان ہو لوگو

لاشہ لیے دُولھہ کا شاہ بحر و بر آئے
ہمراہ کھلے سر حرم خستہ جگر آئے
اور اکبرؑ مظلوم بھی با دیدہ تر آئے
یہ غل جو ہوا بچّے بھی کھولے ہوئے سر آئے
اک حشر ہوا گھیر لیا رانڈوں نے آ کر
شہؑ رونے لگے لاش کو مسند پہ لٹا کر

حضرت تو گئے خیمہ سے کرتے ہوئے زاری
ماں پیٹ کے نوشاہ کے لاشے پہ پکاری
اے چاند! تری چاند سی صورت پہ میں واری
پوشاک عروسی ہوئی نہ خون میں ساری
جن ہاتھوں میں مہندی تھی وہ اب خون میں تر ہیں
لڑیاں کہیں سہرے کی اِدھر اور اُدھر ہیں

کیا بن گئی تجھ پر میرے پیارے بنے قاسم
ہے ہے مرے دکھ درد کے مارے بنے قاسم
ہے ہے مرے پردے کے سہارے بنے قاسم
ارماں بھری دنیا سے سدھارے بنے قاسم
اے نور نظر! کس کی نظر کھا گئی تجھ کو
اس بیاہ کا ہونا تھا کہ موت آ گئی تجھ کو

ہے ہے مری کوئی بھی تو حسرت نہ بر آئی
ہے ہے نہ قضا نے تری اولاد دکھائی
ٹکڑے ہوا کنگنا ہوئی پرزے یہ کلائی
ہے ہے یہ گھڑی مجھ کو مقدر نے دکھائی
شادی جو ہوئی گھیر لیا رنج و محن نے
ہے ہے ابھی گھونگھٹ بھی نہ الٹا تھا دلھن نے

یہ کہہ کے ہوا جوش غم و رنج جو دل پر
گھبرا کے گئی پاس وہ غم دیدہ و مضطر
لے لے کے بلائیں کہا چھاتی سے لگا کر
لو آگ لگی مانگ میں برباد ہوا گھر
قربان گئی شرم کے پردے کو اٹھا دو
ہاں بَین کرو لاش پہ سہرے کو بڑھا دو

فریاد تھا اس عمر میں بیوہ تجھے ہونا
ہے ہے یہ نیا بیاہ یہ منہ اشکوں سے ھونا
واری گئی اچھا نہیں یوں جان کا کھونا
ہاں چل کے وہاں روؤ جو منظور ہے رونا
ہے دل پہ قلق زیست کا نقشہ نہ بدل جائے
ڈر ہے مجھے گھٹ گھٹ کے کہیں دم نہ نکل جائے

نتھ چوڑیاں اے بی بی بڑھانے کی گھڑی ہے
اب ضبط کہاں خاک اڑانے کی گھڑی ہے
لو راج لٹا اشک بہانے کی گھڑی ہے
بیہوش ہو کیوں اشک بہانے کی گھڑی ہے
ہونا تھا مصیبت زدہ بنڑی تمھیں بن کر
ماتم کرو نوشاہ کا رنڈسالہ پہن کر

بنڑی کو غرض لاش پہ نوشاہ کی لائے
تھامے کوئی بازو کوئی دامن کو اٹھائے
روتی ہوئی آتی تھی دُلھن سر کو جھکائے
دشمن کو بھی اللہ یہ ساماں نہ دکھائے
روتا تھا ہر اک حال پہ اس رشک قمر کے
بے ساختہ ٹکڑے ہوئے جاتے تھے جگر کے

سر کھولے ہوئے ساتھ تھیں سب بیبیاں باہم
اور بیچ میں اس بھیڑ کے بنت شہ عالم
آنکھوں کو جھکائے ہوئے گردن کو کیے خم
نے سر کی خبر پاؤں کا نہ ہوش تھا اس دم
رخ زرد تھا صدمہ تھا عجب جان حزیں پر
رکھتی تھی کہیں پاؤں تو پڑتا تھا کہیں پر

لا کر اُسے اس لاش کے پہلو میں بٹھایا
وہ بَین کیے ماں نے کہ منہ کو جگر آیا
یوں لاشہ نوشاہ کو رو رو کے سنایا
صدقے گئی سب کنبہ کا رونا تمھیں بھایا
لو بنت شہنشاہ زمن آئی ہے بیٹا!
کیا سوتے ہو رخصت کو دُلھن آئی ہے بیٹا!

کیا غش میں ہشیار ہو صدقے گئی مادر
اٹھو کہ دُلھن آئی ہے لاشے پہ کھلے سر
دیکھو تو رخ پاک سے چادر کو اٹھا کر
یہ کون ہے پہلو میں تڑپتا مرے دلبر
کیا حال ہے آواز سناتے نہیں بیٹا!
روتی ہے دُلھن ہوش میں آتے نہیں بیٹا!

بنڑی کو جو نوشاہ کا لاشہ نظر آیا
کی آہ وہ پُر درد کہ منہ کو جگر آیا
طاقت نہ رہی ضبط کی دل غم سے بھر آیا
اک نشتر غم تھا کہ کلیجہ میں در آیا
سر کھول دیا لاشے پہ گھونگھٹ کو اُلٹ کر
غش ہو گئی نوشاہ کے قدموں سے لپٹ کر

ہوش آیا تو سر پیٹ کے ہاتھوں سے پکاری
ہے ہے مرے والی تری غربت کے میں واری
تنہا نہ سفر کیجئے اے عاشق باری
منگوائیے مجھ کشتۂ غم کی بھی سواری
منزل کا پتہ تو کہیں دیتے ہوئے جاؤ
جاتے ہو جہاں مجھ کو بھی لیتے ہوئے جاؤ

کس سے یہ کہوں آہ مقدر کی برائی
تم مر گئے اور ہائے مری موت نہ آئی
نوشاہ پہ میداں میں گھٹا ظلم کی چھائی
لوٹا ہے مرا راج دہائی ہے دہائی
پیغام فراق آ کے اصل کہہ گئی صاحب
میں پیٹنے رونے کے لیے رہ گئی صاحب

پردیس میں مایوس مجھے کر گئے ہے ہے
والی مرے تنہا لب کوثر گئے ہے ہے
صاحب مجھے یاں چھوڑ کے کس پر گئے ہے ہے
رخصت دم آخر نہ ہوئی مر گتے ہے ہے
زندہ نہ ملے آ کے مجھ آوارہ وطن سے
آتے بھی تو یوں خوں میں نہائے ہوئے رن سے

اس ذکر سے بیبیوں نے عجب شور مچایا
رنڈسالہ دلھن کے لیے جو اتنے میں آیا
زینب نے اُسے کانپتے ہاتھوں سے اٹھایا
رو رو کے یہ بانوئے شہ دیں نے سنایا
بی بی الم و غم میں تمھیں صبر خدا دے
کہہ دو کوئی رنڈسالہ اسے آ کے پہنا دے

رو کر یہ پکاری کہ یہ کیا کرتی ہو ارشاد
کب ہوش میں اپنے ہوں میں غمدیدہ و ناشاد
کن آنکھوں سے دیکھوں یہ غم و رنج کی روداد
قابو میں میرا دل نہیں فریاد ہے فریاد
صدقے گئی تجویز ہو جو مجھ سے نہ پوچھو
جو بن پڑے تم سے وہ کرو مجھ سے نہ پوچھو

القصہ کہ رنڈسالہ پہنانے لگی کوئی
پوشاک شہانی وہ بڑھانے لگی کوئی
افشاں جبیں پر سے چھڑانے لگی کوئی
اور پھیر کے منہ اشک بہانے لگی کوئی
اک حشر ہوا بیبیوں نے سینہ زنی کی
یہ دیکھ کے حالت ہوئی تغییر بنی کی

بیوہ ہوئی افسوس وہ دُکھ درد کی ماری
منہ ڈھانپ کے سب کرنے لگے گریہ و زاری
ماں لاشہ قاسم سے لپٹ کر یہ پکاری
دیکھو تو ذرا کھول کے آنکھوں کو میں واری
صدمہ ہے عجب دختر سلطان زمن کو
اے لال پہنایا گیا رنڈسالہ دُلھن کو

خاموش انیسؔ اب کہ عجب حشر بپا ہے
یہ وقت مناجات ہے ہنگامِ دعا ہے
کر عرض خدا سے کہ یہ انصاف کی جا ہے
يا رب! ترے بندوں پہ عجب جور و جفا ہے
دے اوج ترقی غم فرزند نبیؐ کو
کر شاد محبان حسینؑ ابن علیؑ کو
