MarsiyaeMarsiya
www.emarsiya.com

25

دن گذرے بہت قید میں جب اہل حرم کو
چھوڑا نہ ستمگر نے اسیران ستم کو
کیا رنج تھے ناموس سہنشاہ امم کو
سب کی یہ دعا تھی کہ خدا موت دے ہم کو
ناشاد ہیں ایسے کہ کبھی شاد نہ ہوں گے
زنداں سے یقیں ہے کہ ہم آزاد نہ ہوں گے

طول اتنا کھنچا قید میں پُرساں نہیں کوئی
بے دیں ہیں لعیں، صاحب ایماں نہیں کوئی
رانڈوں کے رہا ہونے کا ساماں نہیں کوئی
اس ظلم و ستم پر بھی پشیماں نہیں کوئی
راتوں کو ہے فریاد کا غُل، نوحہ گروں میں
آرام سے کیا سوتے ہیں سب اپنے گھروں میں

بے وارث و بے کس ہیں ہمیں کون چھڑاوے
کیوں کوئی اسیروں کی خبر پوچھنے آوے
پروا ہے کسے بچوں کو پانی جو پلاوے
کس کو ہے پڑی دُکھ زدوں پر رحم جو کھاوے
جو تشنہ دہن قتل کریں ابن علیؑ کو
زنداں سے وہ کب چھوڑیں گے ناموس نبیؐ کو

روتے ہیں تو رونا ہمیں ملتا نہیں اک دم
جو چاہتے ہیں، آن کے کہہ جاتے ہیں اظلم
وه روئیں نہ کسی طرح، جو ہوں صاحب ماتم
زنداں میں پھنسے، لٹ گئے، برباد ہوئے ہم
افسوس ہے یہ، دفن و کفن میں بھی نہ پہونچے
وارث بھی چھٹے ہم سے، وطن میں بھی نہ پہونچے

چھٹنے کی یہاں کوئی ہمارے نہیں تدبیر
وال دھوپ میں جلتا ہے پڑا لاشہ شپیرؑ
کرتے نہ مقید ہمیں گر ظالم بے پیر
بے دفن و کفن رہتی نہ لاش شۂ دلگیر
جو دامن زہراؑ و پیمبرؐ میں پلا ہو
وہ جلتی ہوئی ریت پہ، صحرا میں پڑا ہو

جبریل امیں نے جسے جھولے میں جھلایا
اُس شاہ نے گور و کفن اب تک نہیں پایا
دن میں تن بے سر رہا، سر شام میں آیا
نیزے پہ اُسے، شہر کی گلیوں میں پھرایا
کس طرح زیارت کریں، زنداں سے نکل کے
لٹکایا ہے دروازے پہ، ظالم نے محل کے

کیا قہر ہے، ہیں شہر میں، اور جا نہیں سکتے
حال اپنا سر شاہ کو دکھلا نہیں سکتے
اُس در کے قریب آپ کو پہونچا نہیں سکتے
بے بس ہیں، سرِ ابن علیؑ لا نہیں سکتے
تا آخر شب سنتے ہیں نالوں کو نبیؐ کے
آتی ہے صدا رونے کی زہراؑ و علیؑ کے

یہ کہتے تھے اور روتے تھے ناموسِ پیمبرؐ
تھا فرش فقط خاک کا بالیں تھا نہ بستر
بچوں کو نہ کھانا تھا، نہ پانی تھا میسر
سایہ بھی نہ تھا دھوپ میں سب جلتے تھے دن بھر
ہر شام مصیبت تھی، غریب الوطنی میں
ہو جاتی تھی رانڈوں کو سحر سینہ زنی میں

کاہیدہ بدن ہو گئے تھے قید ستم سے
طاقت کسی بی بی میں نہ تھی رنج و الم سے
غش آتا تھا، سجادِ حزیں کو تپ غم سے
رخساروں پہ آنسو تھے رواں دیدۂ نم سے
اُٹھ بیٹھے تو افسوس سے رو رو کے مَلے ہاتھ
لیٹے تو رکھا تکیہ کی جا، سَر کے تلے ہاتھ

اٹھنے نہ دیا طوق نے گر سر کو جھکایا
پہروں سر زانو سے نہ گردن کو اُٹھایا
ہوش آیا تو بیووں کو قریب اپنے بلایا
منھ چوم کے چھاتی سے سکینہؑ کو لگایا
نزدیک ہلاکت تھی، جو دوریٔ پدر سے
کیراؑ کی طرف دیکھ کے کی آہ جگر سے

تھی بھوک سے اور پیاس سے از بسکہ نقاہت
پہچانی نہ جاتی تھی، کسی بی بی کی صورت
چپکے در و دیوار کو تکتے تھے بہ حسرت
زائل ہوئی تھی رانڈوں سے رونے کی بھی طاقت
کچھ فرش نہ تھا، خاک میں سب قیدی اَٹے تھے
سینے تھے کبود اور گریباں بھی بھٹے تھے

جب حاكم اظلم انہیں بھیجو اتا تھا کھانا
پانی کوئی لاتا تھا کوئی لاتا تھا کھانا
جب رُو برو ان قیدیوں کے آتا تھا کھانا
کھانا وہ نہ کھاتے تھے انھیں کھاتا تھا کھانا
اُس کھانے پہ منھ آنسوؤں سے دھوتے تھے قیدی
سر پیٹتے تھے ہاتھوں سے اور روتے تھے قیدی

کہتی تھی کوئی صدقے ترے، ہائے برادر
کسی بھوک میں اور پیاس میں تن پر سے کٹا سر
چلّا کے کوئی کہتی تھی، ہے ہے علی اکبرؑ
دو دن نہ تمہیں آب و طعام آیا میسر
کس رنج میں دنیا سے سفر کر گئے بیٹا
کھانا میں کھلاؤں کسے تم مر گئے بیٹا

کہتی تھی کوئی پیٹ کے ابن حسن آؤ
بے آپ کے کھانا نہیں کھاتی، دلہن آؤ
زنداں میں تڑپتی ہے، یہ تشنہ دہن آؤ
ماں صدقے ہو اے قاسم گل پیرہن آؤ
تم بھوکے تھے اس غم سے یہ مر جاوے گی واری
کبرا بھی جو تم کھاؤ گے تو کھاوے گی واری

یہ سُن کے وہ کہنے لگا کھانا تھا جو لایا
کس طرح کے قیدی ہیں یہ مظلوم، خدایا
بھوکے تھے کئی دن کے، پہ کھانے کو نہ کھایا
تب بنت علیؑ نے اُسے رو رو کے سُنایا
کھاویں گے نہ گو بھوکے ہیں اور تشنہ دہن ہیں
وارث تو ہمارے ابھی بے غسل و کفن ہیں

اس رسم کو تو جانتا ہے سارا زمانا
میت کو اٹھا لیتے ہیں تب کھاتے ہیں کھانا
مدفن کو نہ ہو سکتے ہیں ہم، یاں سے روانا
نہ فاتحہ کو کچھ ہے شہیدوں کے ٹھکانا
ظاہر ہے خدا پر ہمیں جس طرح کے غم ہیں
چہلم کے دن آپہونچے ہیں اور قید میں ہم ہیں

گو پیاسے ہیں پر ہم ابھی پانی پuیں کیوں کر
سب تشنہ دہاں تیغ ستم سے ہوئے بے سر
منھ ڈھانچتے تربت پہ تو ہم فاتحہ دے کر
افسوس کہ اتنا نہ ہوا ہم کو میسر
کیا کھانے کو کھاویں کے فرصت ہے بُکا سے
آنکھوں کے تلے پھرتے ہیں وہ بھوکے پیاسے

سُن کر یہ بیاں پھیر کے بس لے گئے وہ خوان
روتی رہیں سب بی بیاں، با نالہ و افغان
جن جن کے تھے گھر متصل خانہ زندان
بے چین تھے سُن سُن کے وہ فریاد اسیران
تھا اُنس قدیمانہ جو سلطان امم سے
نیند آتی نہ تھی ہند کو زاریِ حرم سے

روتے تھے یہ سب نام جو شپیرؑ کا لے کر
واں تیغ الم چلتی تھی، ہندہ کے جگر پر
دن بھر جو رہی غم سے پریشان و مکدر
کیا دیکھتی ہے خواب میں اک رات وہ مضطر
دروازے کشادہ ہوئے ہیں ساتوں فلک کے
روتے چلے آتے ہیں پرے حور و ملک کے

جس حجرے میں ہے، طشت کے اندر سر شپیرؑ
واں بعد سلام، آن کے کرتے ہیں یہ تقریر
اے بادشہ تشنہ دہن، کشتہ شمشیر
ملعونوں نے کچھ کی نہ تیری عزت و توقیر
ٹوٹی کمر حیدرؑ صفدر، ترے غم میں
سر پیٹتے آتے ہیں پیمبرؐ ترے غم میں

یہ کہتے ہیں اور کرتے ہیں زاری وہ فرشتے
جو ابر سیہ اتنے میں اک اُترا فلک سے
اس ابر میں کچھ مرد ہیں، اور بیچ میں اُن کے
اک شخص ہے بیتاب جگر ہاتھوں سے پکڑے
عمامہ نہ سر پر ہے، نہ کاندھے پہ عبا ہے
منھ آنسوؤں سے تر ہے گریبان پھٹا ہے

چہرہ ہے کہ شرمندہ ہو خورشید درخشاں
سنبل کی طرح دوش پہ، گیسو ہیں پریشاں
پہونچا جو قریب سر شپیرؑ وہ نالاں
یوں کہنے لگا، چوم کے اس کے لب و دنداں
کس طرح نہ ٹکڑے، دل محبوبؐ خدا ہو
نانا تری مظلومی پہ شپیرؑ فدا ہو

اُمت نے تجھے حیف نہ جانا، مرا پیارا
تھا مجھ کو تو ہرگز، نہ ترا رنج گوارا
اے پیارے نواسے مرے آخر تجھے مارا
کس ظلم سے بیٹا ترا سر تن سے اتارا
ہے جرم و ستم، قتل کیا، فوج شقی نے
پانی نہ دم ذبح دیا، مجھ کو کسی نے

جس دن سے پھرایا ہے ترے حلق پہ خنجر
مرقد سے اسی روز سے نکلا ہوں میں باہر
مادر بھی تڑپتی ہے تری کھولے ہوئے سر
بے تاب ہے بابا بھی ترا حیدرؑ صفدر
روتا ہے حسنؑ، نالہ و فریاد و فغاں سے
سر پیٹتا آیا ہوں، ترے غم میں جناں سے

یہ حال نظر آیا پیمبرؐ کا جو اک بار
تھرایا دل ہند ہوئی خواب سے بیدار
سر پیٹتے آئے تھے، جہاں احمدؐ مختار
اس حجرے میں روتی گئی، با دیدہ خوں بار
دیکھا کہ لگن میں سر شپیر دھرا ہے
اور تا بہ فلک روشني نور خدا ہے

پہچانی جو وہ خوں بھری شپیرؑ کی صورت
بے ساختہ اک دم میں ہوا، جوشِ محبت
اس سر پہ گری رو رو کے باصد غم و حسرت
کہتی تھی کہ اے دلبر خاتون قیامت
جیتا تمہیں قسمت نے نہ اک بار دکھایا
جب مرگئے، تب آخری دیدار دکھایا

تقدیر نے حضرت کو جو تھا گھر سے نکالا
مشتاق میں اس دن سے تھی اے سرور والا
کس نے تن و سر میں یہ ترے تفرقہ ڈالا
اس ظلم کا کیا کوئی نہ تھا پوچھنے والا
کیوں آئے نبیؐ چاک گریباں مرے گھر میں
اب مجھ پہ کھلا آپ ہیں مہماں مرے گھر میں

اعجاز سے فرمانے لگا، یوں سر شپیرؑ
میں کیا کہوں اے ہند نہ تھی کچھ مری تقصیر
ناحق مری گردن پہ چلی ظلم کی شمشیر
مہماں نہیں یاں قید ہوں میں بے کس و دلگیر
کیا خلد میں آرام ہو زہراؑ و علیؑ کو
شوہر نے ترے قتل کیا، آلِ نبی کو

ہے قید میں زینبؑ بھی پھنسی دختر زہراؑ
غم ہے مجھے اس کا نہیں غم بانوؑ کا اتنا
جو رتبہ زہراؑ ہے، وہی رتبہ ہے اُس کا
ہیں ظلم و ستم قید میں اس بی بی پر کیا کیا
لب خشک ہیں، اشک آنکھوں سے چہرے پہ رواں ہیں
سرننگے ہے اور بازو پر رسّی کے نشاں ہیں

فرما چکا جب یہ سر سبط شہ لولاک
تب ہند نے رو رو کے گریباں کو کیا چاک
حاکم کا تفحص لگی پھر کرنے وہ غمناک
اک حجرۂ تاریک میں بیٹھا تھا وہ سفاک
کہتا تھا کہاں منھ کو چھپاؤں میں نبیؐ سے
محجوب ہوں میں، قتل حسینؑ ابن علی سے

سُن کم سخن ہندگیٔ حجرے کے اندر
رو کر کہا کیا قہر کیا، تو نے ستمگر
یہ خواب ابھی دیکھ کے اُٹھی ہوں میں مضطر
گھر میں مرے سر پیٹتے آئے ہیں پیمبرؐ
مخدومۂ عالم کا سر پاک کھلا ہے
اور احمد مرسل کا گریبان پھٹا ہے

قیدی ہیں کہاں اہل حرم اے ستم ایجاد
شہزادیاں کرتی ہیں کہاں نالہ و فریاد
ہیں طوق و سلاسل میں کہاں حضرت سجاد؟
کر بہر خدا قید سے جلدی انھیں آزاد
گر جانتی رونے کا ہے شور اہل حرم میں
میں ان کے عوض پیٹتی زندان ستم میں

آگاہ نہ تھا فاطمہ کے رتبوں سے تو کیا
کچھ زینبؑ و کلثومؑ کے رتبے کو نہ سمجھا
تو نے جو انھیں قید کیا بھوکا پیاسا
واللہ ہوئی فاطمہؑ کی روح کو ایذا
ماتم ہے اسی کا تو رسولؐ عربی کو
زینبؑ کی اسیری سے نہیں چین کسی کو

اس نے کہا نادم ہوں، ہوئی اب تو یہ تقصیر
سچ ہے کہ نہ تھا کاٹنا تن سے سر شپیرؑ
سر شرم سے زانو پہ جھکا، کی جو یہ تقریر
تاصبح رہا سوچ میں وہ ظالم بے پیر
اک بار دیا حکم یہ دربار میں آکے
زنداں سے گرفتاروں کو لاوے کوئی جاکے

کچھ لوگ گئے سُن کے یہ حاکم کا جو ارشاد
مشغول وظائف تھے حرم، بادلِ ناشاد
تھے خاک پہ سجدے میں جھکے حضرت سجادؑ
بچے بھی تھے طاعت میں نہ زاری تھی نہ فریاد
ہر چند کہ فاقوں سے نہ طاقت تھی کسی میں
پر محو تھے سب یاد جناب احدی میں

حیران ہو آخر وہ اسیروں کو پکارے
حاکم نے ہمیں بھیجا ہے لینے کو تمہارے
ہے حکم کہ دربار میں قیدی چلیں سارے
گھبرا کے لگے کہنے وہ دکھ درد کے مارے
رسّی سے بندھے سر کھلے رو آئے ہیں قیدی
اک بار تو دربار میں ہو آئے ہیں قیدی

وہ کہنے لگا عذر کا اب یہ نہیں ہنگام
بے بس ہوں جو قیدی انھیں تکرار سے کیا کام
ہر طرح سے لے جائیں گے حاکم کا ہے احکام
تب اس سے یہ فرمانے لگے، عابدؑ ناکام
مجبور ہیں اور بے کس و ناچار ہیں قیدی
بہتر ہے چلو چلنے کو تیار ہیں قیدی

یہ کہتے ہی زنداں سے چلے سب وہ گرفتار
رانڈوں نے لیا گودیوں میں بچوں کو اک بار
پیچھے حرم اور آگے بڑھے عابدؑ بیمار
انبوہ تماشائیوں کا تھا سر بازار
جاں تن میں نہ تھی، شرم سے تھراتے تھے قیدی
نہوڑائے ہوئے سر کو چلے جاتے تھے قیدی

جس دم سر دربار حرم پہونچے کھلے سر
اور سامنے حاکم کے لئے عابدؑ مضطر
بولا وہ لعیں، مکر سے تعظیم کو اُٹھ کر
مسند پہ قدم رکیسے مری، نائب حیدرؑ
عابد نے کہا تخت سے کیا کام ہے مجھ کو
اب خاک نشینی ہی میں آرام ہے مجھ کو

گھر میں ترے، سر شاہِ دو عالم کا دھرا ہے
یاں فاطمہؑ کے پیٹنے رونے کی صدا ہے
پاس ادب حیدر و محبوبؐ خدا ہے
اس تخت پر اب بیٹھنا کب مجھ کو ردا ہے
کیا وقر اب اے ظالم بد بخت ہمارا
شپیرؑ کے ہمراہ گیا تخت ہمارا

یہ سُن کے جھکا سر کو لگا کہنے وہ بدخو
تم فیض کے دریا ہو سخی ابن سخی ہو
سرزد ہوا ہے جرم جو مجھ سے اسے بخشو
فرمایا یہ تب سید سجاد نے رو رو
مجھ سے نہ یہ کہہ زینبؑ دلگیر کے ہوتے
مالک میں نہیں شاہ کی ہمشیر کے ہوتے

زینبؑ سے مخاطب ہو، لگا کہنے وہ اظلم
اے بنت علیؑ دختر مخدومۂ عالم
فی الواقعی، بھائی کا نہایت ہے تمہیں غم
پر کرتا ہوں جو عذر پذیزا ہو وہ اس دم
بے جرم کٹا حلق حسینؑ ابن علی کا
جو مانگو وہ دوں، خوں بہا میں سبط نبیؐ کا

یہ سنتے ہی تھرانے لگی زینبؑ مضطر
سینے میں کلیجے پہ لگا ظلم کا خنجر
رو رو کے لگی کہنے کہ خاموش ستمگر
میں کون ہوں جو لوں دیّت خونِ برادر
قیدی ہوں، گنہگار ہوں، نالاں و حزیں ہوں
واللہ، میں اس خون کی مختار نہیں ہوں

اس خون کے خواہاں ہوں تو ہوں احمدؐ مختار
اس خون کا دعوی کریں، یا حیدر کرّار
یا حشر کے دن ہووے گی ماں اس کی طلبگار
یا خالق اکبہ کو ہے اس خوں سے سروکار
کیوں ذبح کیا سبط رسولؐ عربی کو
اس خون کی دیّت دیجیو زہراؑ و علیؑ کو

واللہ ہے اس ذکر سے چھاتی مری پھٹتی
میں ایسی ہوں، جو ہوں گی دیّت لینے پہ اضی
اس خون کے بدلے دو جہاں بخشے جو کوئی
قیمت نہ ہو اک موے حسینؑ ابن علی کی
مقدور ترا کیا ہے تو کیا دیوے گا ظالم؟
کس کس کا مجھے خون بہا دیوے گا ظالم؟

شپیرؑ کا خوں احمدؐ مختار کا خوں ہے
شپیرؑ کا خوں، حیدر کرّار کا خوں ہے
یہ خون تو زہراؑ جگر افگار کا خوں ہے
یہ خوں حسنؑ سید ابرار کا خوں ہے
تنہا نہیں سبط شہ لولاک کو سارا
تونے تو لعیں، پنجتن پاک کو مارا

مارے گئے سرور تو ہوئے قتل پیمبرؐ
بے سر ہوئے شپیرؑ تو بے سر ہوئے حیدرؑ
تلوار چلی فاطمہؑ زہراؑ کے جگر پر
پھر ہو گیا ٹکڑے جگر حضرت شبّر
بے جرم مرے بھائی کا سر تن سے اُتر جائے
ممکن ہے کہ یہ خوں تری گردن سے اُتر جائے

تقریر سے زینبؑ کی جو محجوب ہوا وہ
بولا کہ رہا میں نے کیا، قید سے تم کو
اسباب ضروری جو تمہیں چاہیے سو لو
اس وقت کہا زینبؑ دلگیر نے رو رو
نے مال نہ اسباب، نہ زر چاہیے مجھ کو
بچھڑی ہوئی ہوں، بھائی کا سر چاہیے مجھ کو

زینبؑ کا بیان سن کے وہ کہنے لگا بدخو
میں منع نہیں کرتا، سر شاہ کو دیکھو
جی بھر کے زیارت کرو اور خوب سا رو لو
لے جانے کا مذکور، مگر لب پہ نہ لاؤ
اس سر کو تجھے دے کے، نہ میں شاد کروں گا
اک عمر کی محنت کو نہ برباد کروں گا

یہ کہہ کے سر شاہ کو ظالم نے منگایا
اور زلفیں پکڑ کر اسے ہاتھوں پہ اُٹھایا
زینبؑ کی طرف ہو کے مخاطب یہ سنایا
لے دیکھ کہ یہ سر ترے بھائی کا ہے آیا
جرأت سے، مشقت سے، مصیبت سے ملا ہے
تو جانتی ہے جیسی کہ محنت سے ملا ہے

دیکھا جو ہیں زینبؑ نے سر شاہ دو عالم
یہ پیٹی کہ باقی نہ رہا، اس میں ذرا دم
غش کھا کے گری خاک پہ وہ ثانی مریم
تھا قیدیوں میں شور و بکا شیون و ماتم
روتی تھی کوئی اور کوئی بے ہوش پڑی تھی
سکتہ تھا کسی کو کوئی خاموش کھڑی تھی

بیٹھا ہوا تھا تخت پر وہ ظالم اظلم
زلفیں سر شپیرؑ کی تھامے خوش و خرم
اور غش میں پڑی خاک پہ تھی زینبؑ پُر غم
پر الفت شپیرؑ کا میں کیا کہوں عالم
زینبؑ کے تو بہتے تھے ادھر ناک پر آنسو
جاری تھے اُدھر شہ کے رُخ پاک پر آنسو

غش سے جو سکینہ کو افاقہ ہوا اک بار
لپٹی سر شپیرؑ سے جا کر بہ دل زار
میں کیا کہوں جور و ستم حاکم غدار
بچی سے لیا چھین سر سید ابرار
کہتی تھی نیا رنج لعیں دیتا ہے مجھ کو
بابا کا مرے سر بھی نہیں دیتا ہے مجھ کو

کب سنتا تھا زاری سکینہ کو وہ بے پیر
بس اُٹھ گیا مجلس سے وہ لے کر سر شپیرؑ
تب آئے وہاں روتے ہوئے عابدؑ دلگیر
زینبؑ کو اٹھا خاک سے رو رو کی یہ تقریر
موقوف بس اب نالہ و افغاں کرو حضرت
چلنے کا وطن کے کوئی ساماں کرو حضرت

یوں راوی اخبار مصیبت سے ہے تحریر
ہر چند طلب کرتی رہی زینبؑ دلگیر
حاکم نے نہ ہرگز دیا لیکن سر شپیرؑ
لاچار روانہ ہوئے باحالت تغییر
میں کیا کہوں جس طرح وطن جاتی تھی زینبؑ
سر پیٹتی تھی، روتی تھی، چلاتی تھی زینبؑ

خاموش انیسؔ اب نہیں یارا ہے سخن کا
صد شکر کہ مداح ہے تو شاہ زمن کا
کہہ حق سے کہ صدقہ سر ہفتاده دو تن کا
پابند نہ کر مجھ کو کسی رنج و محن کا
دنیا میں کسی طرح کا مجھ کو نہ الم ہو
پر دل میں مرے پنجتن پاک کا غم ہو
