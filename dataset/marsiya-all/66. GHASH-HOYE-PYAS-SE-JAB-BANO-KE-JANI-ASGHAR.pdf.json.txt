نقوش
www.emarsiya.com

مرثیہ 24
غش ہوئے پیاس سے جب بانوؑ کے جانی اصغر

1
غش ہوئے پیاس سے جب بانوؑ کے جانی اصغرؑ
طفل تھے سہ نہ سکے تشنہ دہانی اصغرؑ	
بانو چلاتی مرے یوسف ثانی اصغرؑ
چلے پیاسے نہ میسر ہوا پانی اصغرؑ
دیکھوں کن آنکھوں سے میں حال تمھارا بیٹا !
ہے غصب تشنہ لبی نے تمھیں مارا بیٹا !

2
تیرے ان سوکھے ہوئے ہونٹوں کے صدقے مادر
لگ گئی نرگسی آنکھوں کو تری کس کی نظر
نکل آتی ہے زباں ننھی سی منہ کے باہر
چھوڑتے ہو مری آغوش کو ہے ہے اصغرؑ
گل سے رخسار بھی اب زرد ہوئے جاتے ہیں
ہاتھ اور پاؤں ترے سرد ہوئے جاتے ہیں

3

ہائے پانی علی اصغرؑ! میں کہاں سے لاؤں
ہاتھ سے جاتے ہو بیٹا! تمھیں کیونکر پاؤں
دم گھٹا جاتا ہے کس طرح نہ میں گھبراؤں
کھول دو نرگسی آنکھوں کو میں صدقے جاؤں
چھ مہینہ کی نہ محنت میری برباد کرو
پھر اسی طرح سے ہنس کر مرا دل شاد کرو

4
ہائے اصغر! میں بلا لے کے تری مرجاتی
کیسے بن پاتی دھڑکتی ہے  یہ ننھی چھاتی
منہ میں ٹپکاتی جو تھوڑا سا میں پانی پاتی
علی اصغرؑ! ترے منہ سے ہے مجھے شرم آتی
ساتھ کیوں لائی وطن میں تمھیں چھوڑ آنا تھا
دودھ بھی خشک انہی روزوں میں ہو جانا تھا

5
مجھے صغرا نے کئی بار کہا وقت سفر
چھوٹے بھیا کو یہیں چھوڑتی جاؤ مادر
اس سے مانوس ہوں میں مجھ سے ملا ہے اصغرؑ
میں نے الفت کے سبب تم کو نہ چھوڑا دلبر
منہ کو پردیس میں موڑو گے یہ معلوم نہ تھا
تم بھی اس دائی کو چھوڑو گے یہ معلوم نہ تھا

6
با تو یہ کتی اور خیمہ میں تھی رونے کی دھوم
گرو گہوارہ اصغرؑ کے حرم کا تھا ہجوم
کہتی تھی رو رو کے زینب سے یہ ام کلثوم
بھیجو فضّہ کو کہ جلد آئیں امام مظلوم
کوشش آپ کریں وہ کہ پسر مرتا ہے
چھوٹا فرزند بھی دنیا سے سفر کرتا ہے

7
روچکے لاشۂ اکبر پر اب آئیں سرورؑ
علی اصغرؑ کو بھی چھاتی سے لگائیں سرورؑ
روکنے کی نہیں تشریف تو لائیں سرورؑ
حال معصومہ کا اعدا کو دکھاتیں سرورؑ
غم اصغرؑ میں سفر خلق سے کر جائے گی
گود خالی ہوئی بانوؑ کی تو مر جائے گی

8
شور رونے کا جو خیمہ سے گیا میداں تک
گھر میں گھبرائے ہوئے آئے شہ جن و ملک
دیکھا اشکوں سے ہر اک بی بی کی ڈوبی ہے پلک
سوچے کیا دیکھیے اب ہم کو دکھاتا ہے فلک
کہا بانوؑ نے ہٹا گرد سے گہوارے کے
باپ کو پاس تو آنے دو مرے پیارے کے

9
بولی چلا کے سکینہ مرے بابا! آؤ
بیٹی قربان ہو تم پر شہ والا! آؤ
پانی بن مرتا ہے چھوٹا مرا بھیّا، آؤ
انھیں لے جا کے ذرا نہر کو دکھلا آؤ
ماں سے آزردہ ہیں بہنوں سے بھی منہ موڑتے ہیں
بھائی اکبرؑ کی طرح یہ بھی ہمیں چھوڑتے ہیں

10
آب دیدہ ہوئے شہ نے جو سُنا حال پسر
پاس آ جھولے کے تکنے لگے سوئے اصغرؑ
کہا بانو سے تردد نہیں اتنا بہتر
جان کی خیر ہے اس بچے کی پیاسا ہے مگر
دم ہے اکھڑا یہ ہے نبضوں میں روانی بانوؑ !
چونک اٹھے ابھی مل جائے جو پانی با نوؑ!

11
کہا بانوؑ نے کہ گھر میں تو نہ پانی ہے نہ شیر
جان کس طرح بچے اس کی کروں کیا تدبیر
بھیجوں دریا پہ اسے میں جو نہ مارے کوئی تیر
رو کے کہنے لگے بانوؑ سے جناب شبیرؑ
تیری مرضی ہو تو لے جانے کو تیار ہوں میں
نہ ملے پانی تو اس امر میں ناچار ہوں میں

12
بولیں بانوؑ کہ ہے بچوں سے کیا ان کو عناد
آخر آتنوں میں کسی کی بھی تو ہوگی اولاد
ایک چلو سے تو پانی نہ پئے گا یہ زیاد
مانگیں ہم پینے کو پانی تو نہ دیویں گے جلاد
قیمتِ آب جو مانگیں بخدا دوں گی میں
میرا بچہ جو بچے گا تو دعا دوں گی میں

13
شاہ نے ہاتھوں پہ جھولے سے اٹھایا اس کو
پیار سے چوم کے چھاتی سے لگایا اُس کو
پر بہت پیاس سے بے حال جو پایا اُس کو
جلد لے جا کے لعینوں کو دکھایا اُس کو
کہا تم لوگوں سے پانی کی طلب بے جا ہے
ماں نے اس بچے کی دریا پہ مجھے بھیجا ہے

14
اور جو پیاسے تھے وہ گئے سب کوثر پر
مرتے مرتے بھی لب ان کے نہ ہوئے پانی سے تر
ایک بچہ یہی باقی ہے مرا تشنہ جگر
رحم اس پر کر و پیاسا ہے بہت یہ دلبر
باتیں یہ سن کے بھی ملعون نہ شرماتے تھے
پانی پانی شہ مظلوم ہوئے جاتے تھے

15
کھڑے تھراتے تھے غیرت سے امام خوشخو
کوئی بولا انھیں دو پانی کوئی نہ دو
حاکم شام کے بھی حکم سے کچھ واقف ہو
یہی تاکید اب تک ہے کہ نہ پانی دیجو
بولے شہ یہ تو ہے معصوم وہ پیاسا ہوں میں
وہ گنہ گار محمدؐ کا نواسا ہوں میں

16
پانی دینا مجھے مشرب میں تمھارے ہے گناہ
ہےیہ بچہ اسے دو تھوڑا سا پانی لِلہ
پیاس سے اس مرے معصوم کی حالت ہے تباہ
نہ ملا پانی تو مر جائے گا یہ غیرتِ ماہ
آج سیراب اگر یہ گل خنداں ہو گا
احمدؐ و حیدؑر و شبیرؑ پہ احسان ہو گا

17
گر ہے یہ خوف کر پی لے گا علی کا دلبر
ہاتھ سے اپنے پلا دو اسے پانی لا کر
تشنہ لب کھا کے سناں خلق سے جائے اکبر
اور حسینؑ اپنے لب خشک کرے پانی سے تر
بھائی عباسؑ کے مرجانے نے مارا ہے مجھے
آپ اب نہر کے پانی سے کنارا ہے مجھے

18
شہ بیکس نے لعینوں سے جو کی یہ تقریر
سر کو نہوڑا لیا اور رونے لگے کتنے شریر
ہاتھ مین لے کے کماں کہنے لگا اک بے پیر
مارتا ہوں پسر فاطمہؑ کے لال کو تیر
اس کی گردن سے جو پیکان گزر جاوے گا
ساتھ فرزند کے شبیرؑ بھی مر جاوے گا

19
کہہ کے یہ تیر ستمگر نے کماں میں جوڑا
دین سے دولت دنیا کے لیے منہ موڑا
یوں کماں سے شہ آفاق کے جانب چھوڑا
چھیدا بچے کا گلا بازوئے سرورؑ توڑا
خون ننھی سی جو گردن سے رواں ہونے لگا
چھاتی سے بیٹے کو لپٹا کے پدر رونے لگا

20

شہ کے ہاتھوں پہ تڑپنے لگا وہ طفل صغیر
دم گلے میں جو رکا ہو گئی حالت تغییر
ضعف سے کانپتے تھے دست جناب شبیرؑ
نہ سنبھل سکتا تھا بچہ نہ نکل سکتا تھا تیر
منہ سے منہ ملتے تھے اور بوسہ رخ لیتے تھے
جب وہ چھاتی سے لپٹتا تھا تو رو دیتے تھے

21
خوں سے آلودہ تھا کرتے کا گریباں سارا
زرد تھا صدمہ سے منہ چاند سا پیارا پیارا
حلق سے چھوٹتا تھا خون کا اک فوّارا
کچھ نہ بن آتی تھی حیراں تھا پدر بیچارا
دم جو تھا بند نہ زندہ رہے دم بھر اصغرؑ
مرگئے باپ کی گودی میں تڑپ کر اصغرؑ

22
کر کے منہ جانب افلاک پکارے شبیرؑ
مارا اعدا نے مرے لال کو اے جی قدیر!
رہیو شاہد کہ یہ بچہ ہے مرا بے تقصیر
بوند بھر پانی طلب کرنے پہ مارا اسے تیر
ان ستمگاروں نے برباد کیا گھر میرا
کم نہیں ناقۂ صالح سے یہ دلبر میرا

23
کہہ کے یہ بچے کی میّت پر اُڑھائی چادر
اور چلے روتے ہوئے خیمہ کے جانب سرور
پاؤں تھراتے تھے اور سینہ میں دل تھا مضطر
کہتے تھے سامنے بانوؑ کے میں جاؤں کیونکر
وہ جو پوچھیں گی کہ آئے میرے پیارے اصغرؑ
اس کس منہ سے کہوں گا کہ سدھارے اصغرؑ

24
رو چکی ہے ابھی لاشے پہ علی اکبرؑ کے
پیٹتی ہے سینہ و سر چاک گریباں کر کے
اب سنے گی یہ لگا تیر علی اصغرؑ کے
جیتے رہنے کی نہیں غم میں وہ اس دلبر کے
نہ تو اس خوں بھرے لاشے کو چھپا سکتا ہوں
نه خجالت کے سبب خیمہ میں جا سکتا ہوں

25
دل میں کہتے ہوئے یہ خیمہ کے در پر آئے
غل ہوا رانڈوں میں میدان سے سرور آئے
بانوؑ کہتی ہوئی دوڑی میرے دلبر آئے
اماں قربان ہو آئے علی اصغرؑ آئے
ہاتھ پھیلا کے کہا شہ سے میں آئی صاحب!
بڑی ایذا مری خاطر سے اٹھائی صاحب!

26
آپ کو جان کے تکلیف نہ دیتی میں کبھی
بھوکے پیاسے تھے کئی دن کے کہاں طاقت تھی
ہاتھ بھی کانپتے ہوئیں لے میں قربان گئی
کیا کہوں تھی مرے اصغرؑ کو بہت تشنہ لبی
آپ کے ساتھ جو دریا پہ نہ بھجواتی میں
دم لبوں پر تھا پھر اصغر کو کہاں پاتی میں

27
ان ستمگاروں کی بے رحمی سے تھی مجھ کو یاس
کوکھ پکڑے ہوئے پھرتی تھی میں خیمہ میں اداس
یہی دھڑکا تھا کریں یا نہ کریں ان کا پاس
ہارے اعدا نے بجھادی مرے معصوم کی پیاس
یہ تو کہیے کہ ہیں کس وقت سے سوئے اصغرؑ
جب سے پانی پیا پھر تو نہیں روئے اصغرؑ

28
سُن کے بانوؑ کے سخن شاہ کا دل بھر آیا
چشم سے اشک بہے شرم سے سر نہوڑایا
دیکھ کر حالت شہؑ با نوؑ کا دل گھبرایا
عرض کیا نہ مرے لال نے پانی پایا
وجہ کیا منہ جو پسر کا نہیں دکھلاتے ہو
کیا ہے صدقے گئی کیوں لونڈی سے شرماتے ہو

29
شاہ نے بچے کے منہ پر سے اٹھایا د امن
دیکھا بانوؑنے کہ سب خون سے ڈوبا ہے بدن
تیر آفت سے صراحی سی چھدی ہے گردن
اور کھلا رہ گیا ہے صورت سو فار دہن
خون سے چاند سے رخسار بھرے تھے دونوں
ہاتھ لوہو بھرے چھاتی پہ دھرے تھے دونوں

30
لے کے گودی میں پکاری مرے دلبر ہے ہے
پیاسے مارے گئے ہے ہے علی اصغرؑ ہے ہے
خون میں یہ چاند سے رخسار ہوئے تر ہے ہے
ننھی گردن پر لگا تیر ستم گر ہے ہے
راحت اس دشت مصیبت میں نہ اصلا پاتی
زخم کا درد سہا پیاس کی ایذا پائی

31
گھر سے میداں میں تمہیں بھیج کے پچھتائی
واری ماں بوند بھی پانی کی نہ تم نے پانی
بائے قسمت نے مجھے لاش تری دکھلائی
میرے مرجانے کے دن تھے سو تمہیں موت آئی
ہے غضب مر نہ گئی پالنے والی بیٹا !
کر گئے میری بھری گود کو خالی بیٹا !

32
اب کے جھولے میں اے لال جھلاؤں گی میں
دودھ اترے گا تو پھر کس کو پلاؤں گی میں
اپنے پہلو میں کسے شب کو سلاؤں گی میں
گئے دنیا سے کہاں اب تمہیں پاؤں گی میں
منتیں سال گرہ کی نہ بڑھانے پائی
نئے کرتے جو سیئے تھے نہ پہنانے پانی

33
ماں کو ارمان تھا سو گھٹنیوں بھی تم نہ چلے
اُٹھ گئے گلشن عالم سے نہ پھولے نہ پھلے
چھ مہینہ مری آغوش میں راحت سے پلے
اماں صدقے گئی اب سو گئے مٹی کے تلے
مال کو پوچھو گے نہ بہنیں تمھیں یاد آویں گی
حسرتیں ساری مری خاک میں مل جاویں گی

34
تم کہاں اور کہاں واری یہ بیابان بلا
چھد گیا تیر سے یہ چاند سا پُر نور گلا
ہائے تقدیر سے اصغرؑ نہ مرا زور چلا
آتش غم سے مرا دل بھی کلیجہ بھی جلا
کرتی تھی حق سے دعائیں ترے جینے کے لیے
میرے گھر آئے تھے مہماں چھ مہینے کے لیے

35
کہ کے یہ ہوگئی غش بانوؑئے تفتیدہ جگر
لے گئے روتے ہوئے گود سے شہ لاش پسر
بہنیں چلائیں کو چھوڑا ہمیں بھیّا اصغرؑ
بس انیس آگے دُعا مانگ یہ بادیدۂ تر
تعزیہ داروں کے گھر خلق میں آباد رہیں
پسر فاطمہ کے دوست سدا شاد رہیں
