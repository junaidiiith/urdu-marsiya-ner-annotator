مرثیہ میر انیس

۱
خادم ہیں جبرئیل امین کس جناب کے
مجرے کو خم ہے عرش برین کس جناب کے
ذرّے ہین مہر و ماہِ مبین کس جناب کے
نقشِ قدم ہین عرش نشین کس جناب کے
کسکو کرم ملا ہے خدائے کریم سے
کس کا شرف عظیم ہے عرش عظیم سے
مطلع
۲
مہر سپہر رفعت و شوکت ہے فاطمہؑ
ماہ بروج صولت و حشمت ہے فاطمہؑ
رونق فروز محفل عصمت ہے فاطمہؑ
زینت طراز حجلۂ عفت ہے فاطمہؑ
وجہ قبول و آیۂ حسن قبول ہے
مقبول بارگاہ خدا و رسول ہے
مطلع
۳
جس سے نشان دین ہے وہ ذیشان فاطمہ
مومن تمام خلق ہے ایمان ہے فاطمہؑ
حافظ ہے کردگار وہ قرآن ہے فاطمہؑ
سب پر عیان ہے خاصۂ یزدان ہے فاطمہؑ
دُنیا ہے برقرار ظہور حضور سے
عالم میں روشنی ہوئی نور حضور سے
۴
حور و ملک ہین بندۂ احسان فاطمہؑ
عرش برین ہے کرسیٔ ایوان فاطمہؑ
آٹھون بہشت ہین چمنستان فاطمہؑ
کیا شوکت و جلال ہے قربان فاطمہؑ
بنیاد پائدار انھین سے زمین کی ہے
رونق انھین کے نور سے عرش برین کی ہے
۵
روشن ہے سب پہ نیّر برج شرف یہ ہین
خورشید بیکسوف مہ بے کلف یہ ہین
عالی گہر ہین زوجۂ شاہِ نجف یہ ہین
حق انکی سمت ہے تو خدا کی طرف یہ ہین
حکام جنان کی شافع است بتول ہے
مختارِ نار و کوثر و جنت بتول ہے
۶
کیا حضرت بتول کا جاہ و وقار ہے
مداح اوس جناب کا پرور دگار ہے
اوس گُل کا ابر فیض سدا آشکار ہے
گلزار مشرقین کی گویا بہار ہے
تختے بسے ہین جنت عنبر سرشت کے
سب نخل ہین نہال ریاض بہشت کے
۷
پیدا انھین کے واسطے کون و مکان ہوئے
حور و ملک قصور و جنان انس و جان ہوئے
جو بے نشان تھے صاحب نام و نشان ہوئے
اسرار ذوالجلال کے معنے عیان ہوئے
زہرا کے واسطے سے دعائین قبول ہین
تسبیح عابدون کی جناب بتول ہین
۸
عالی نسب ہین مریم و حوا سے بھی سدا
بیٹے حسن حسین دوعالم کے مقتدا
جنکا نظیر خلق خدا مین نہین ہوا
سارا و ہاجرہ کو نہ ایسا شرف ملا
یہ پارۂ جگر ہین رسول کبیر کی
بانوے محترم ہین جناب اسیرؑ کی
۹
دین آبرو تو قطرے کو دریا کرین بتول
مُردے کو جان دیکے مسیحا کرین بتول
ادنا کو اک اشارے مین اعلا کرین بتول
سطح زمین کو عرش و معلا کرین بتول
ہر سنگریزہ غیرت لعل و گہر بنے
ذرّے پہ ہو جو مہر تو رشک قمر بنے
۱۰
مطلع
واجب ہر اک پہ مدح و فناے بتول ہے
اُمت کی پردہ پوش ردائے بتول ہے
مریم نثار شرم و حیائے بتول ہے
سارا بھی غرق بحر ولائے بتول ہے
رتبہ نہ یہ کسی کا نہ یہ احتشام ہے
گیارہ پسر امام ہین شوہر امام ہے
۱۱
ہین معجزے کتابون مین کیا کیا بتول کے
روشن ہین سب یہ رتبۂ اعلا بتول کے
محبوب کردگار تھے شیدا بتول کے
مداح آپ تھ شہہ والا بتول کے
ہین عرش بارگاہ فلک احتشام ہین
حورین جو لونڈیان ہین تو غلمان غلام ہین
۱۲
مطلع
سرسبز جبکہ باغ رسول خدا ہوا
یعنے طلوع زہرۂ مریم لقا ہوا
عالم مین گلشن گل عصمت ہرا ہوا
برج شرف مین جلوۂ شمس الضحا ہوا
گھر مین رسول حق کے عجب دھوم دھام تھی
نو روز تھا کہ صبح ولادت کی شام تھی
۱۳
آئے جو گھر مین حضرت پیغمبر خداؐ
گودی مین مصطفےٰ کی اوسنے دائی نے دیا
فرط خوشی سے سرخ ہوا روے مصطفاؑ
بیٹی کا نام فاطمہ اوس شاہ نے رکھا
شفقت سے دیکھتے تھے جناب بتول کو
دل سے عزیز تر تھی وہ دختر رسولؐ کو
۱۴
لکھا ہے نو برس کی ہوئی جب وہ نامدار
پیش رسول آکے ہوئے لوگ خواستگار
فرمایا مصطفےٰ نے مجھے کیا ہے اختیار
ترویج فاطمہ کا ہے مختار کردگار
پیاری ہے کبریا کو مجھے بھی عزیز ہے
بندہ ہون جسکا مین وہ اوسی کی کنیز ہے
۱۵
اتنے مین آئے عرش سے جبریل نیکنام
کی عرض مصطفےؐ سے کہ یا سید انام
بعد از سلام بھیجا ہے خالق نے یہ پیام
کیجیے علی سے عقد بتول فلک مقام 
وہ آفتاب ہے تو یہ ماہ منیر ہے
دولھا ہے بیعدیل دُلہن بے بظیر ہے
۱۶
اور اس طرح کتاب مناقب مین ہے لکھا
اک روز آئے روح امین پیش مصطفاؐ
شہد و نبات سنبل و گل دے کے یہ کہا
آراستہ بہشت ہے اے کل کے پیشوا
سب خوش ہین شاد شاد ملائک بھی سارے ہین
حورون نے آج حُلۂ جنت سنوارے ہین
۱۷
بالاے عرش محفل عشرت ہے جابجا
شادی یہ آپکو بھی مبارک کرے خدا
ممبر پہ جاکے عقد ہے راحیل نے پڑھا
سارے ملک گواہ ہین یا ختم انبیا
منسوب فاطمہؑ کو کیا ہے وصی کے ساتھ
زہرا کا عقد آج ہوا ہے علی کے ساتھ
۱۸
افراط انبساط ہے اے شاہ نامدار
میوے سب اپنے باغ جنان نے کیے نثار
یہ شہد وگل حضور مین لایا ہے خاکسار
سُنکر سخن یہ خوش ہوے محبوب کردگار
زہراؑ کی کیا بھلا کوئی مدح و ثنا کرے
جنت مین جسکے بیاہ کی شادی خدا کرے
۱۹
اتنے مین آئے آب کشی کرکے بوتراب
چھاتی سے مصطفےٰ نے لگایا اونھین شتاب
بولے علی سے ہنسکے یہ شاہ فلک جناب
اللہ نے کیا تمھین دولت سے بہرہ یاب
بے فصل تم وصی ہو اخی ہو وحید ہو
ہے جسکا مجکو فخر تم ایسے سعید ہو
۲۰
ٹھہرا ہے تمسے عقد بتول فلک اس ساس
دنیا کے مال و زر سے بھی کچھ ہے تمھارے پاس
کی سر جُھکا کے حیدر صفدر نے التماس
روشن ہے حال آپ پہ یا شاہ حق شناس
گو ہے لقب امیر پہ خادم فقیر ہے
اک تیغ تیز ایک درہ اک بعیر ہے
۲۱
تلوار سے جہاد مین کرتا ہون اے جناب
ہے اونٹ بہر آب کشی اے فلک مآب
اور اک زرہ ہے بس لیئے حفظ ابوتراب
فرمایئے تو بیچ کے لادون اوسے شتاب
یہ لطف دیکھے مین نے نہ مان کے نہ باپ کے
عزت یہ سب ملی مجھے صدقے سے آپ کے
۲۲
راضی ہوے جو حضرت محبوب کردگار
نکلا زرہ کو بیچنے اوسدم وہ نامدار
احمد کو تھا علی کے جو آنے کا انتظار
جلدی سے درہم پانسو لائے بصد وقار
پہونچے ادب سے پاس رسالت مآب کے
گردن جھکاکے رکھدیئے آگے جناب کے
۲۳
دیکھا جو یہ تو خوش ہوا وہ آسمان مقام
سلمانِ فارسی سے کیا اس طرح کلام
اسکا جہیز لاؤ کہ یہ ہے تمھارا کام
زر لے کے مصطفےٰ سے گیا تب وہ نیکنام
تھا جس طرح سے حکم کدائے علیم کا
لائے جہیز بنت رسول کریم کا
۲۴
تھا اُسمین ایک بادیہ اور ایک مشک آب
دو چادرین تھین اوڑھتے تھے جنکو وہ جناب
لوٹا تھا اک فقط کہ وضو سے ہون بہریاب
تکیے تھے لیف خرمہ کے دو ایک فرش خواب
زیور تھا فقر فاطمۂ خوش صفات کا
تھا یہ جہیز بنت شہہ کائنات کا
۲۵
مسجد مین جمع ہوچکے جسوقت خاص و عام
ممبر پہ جلوہ گر ہوے شاہ فلک مقام
کی حمد کبریا بفصاحت بانتظام
پڑھ کر نکاح شاد ہوئے شاہ نیکنام
غل تھا بنا ہے مہر نبیؐ رشک ماہ ہے
مسجد مین خانہ زاد الٰہی کا بیاہ ہے
۲۶
منسوب ہوچکی تھی علی سے وہ مہ لقا
رخصت مگر نہ کرتے تھے زہرا کو مصطفا
جب عقد کو بھی ایک مہینا گذر گیا
اک دن عقیل نے شہ مردان سے یہ کہا
رخصت مین کیا ہے عذر جناب رسول کو
کیون اپنے گھر مین تم نہین لاتے بتول کو
۲۷
بولے یہ سر جھکا کے شہنشاہ باکرم
مانوس فاطمہؑ سے بہت ہین شہہ امم
پاس ادب سے عرض کرین کیا نبی سے ہم
بولے عقیل اونسے کہ اے صاحب ہمم
مین بھی کرونگا عرض رسالت مآب سے
تم میرے ساتھ چل کے کہدو اوس جناب سے
۲۸
یہ سنکے اُنکے ساتھ چلے مرتضیٰ علی
جو اُم ہین آپکو رستے مین مل گئی
سنکر علی کے قصد کو اوسنے یہ عرض کی
پھر جاؤ تم نبی سے کہونگی مین سب ابھی
یہ کہکے وہان سے آئی پیمبر کے سامنے
قصد علی بیان کیا سرور کے سامنے
۲۹
خوش ہوکے اوس سے بولے رسول فلک جناب
کیون آپ مجھسے کہتے نہین آکے بوتراب
کی عرض اوسنے آتا ہے شاہا اونھین حجاب
فرمایا آپ نے کہ بلا لا اونھین شتاب
راضی جو پایا اوس نے رسول انام کو
جلدی بلاکے لائی شہ خاص و عام کو
۳۰
گردن جھکا کے شرم سے بیٹھا وہ نامدار
بولے رسول قصد ہے کیا اے فلک وقار
لیجانے مین بتول کے تم کو ہے اختیار
بولا نہ کچھ حجاب سے وہ شاہ ذوالفقار
نہوڑایا سر کو خلق کے سرور کے سامنے
بیٹھے رہے ادب سے پیمبر کے سامنے
۳۱
سمجھے نبی سکوت نہین انکا بے سبب
خاتون روزگار کو شہ نے کیا طلب
نہوڑائے سر کو آئین جو زہرا بصد ادب
حیدرؑ کے بس سپرد کیا مصطفےٰ نے تب
تھی جو مراد دل مین علی کے خدا نے دی
دونو کو شاد ہوکے دُعا مصطفا نے دی
۳۲
تھا یہ بیان شادیٔ زہراؤ بوتراب
اے مومنو فضائل زہرا ہین بے حساب
مردون مین شیر حق کو کیا حق نے انتخاب
سب عورتون مین فاطمہ زہرا فلک مآب
یہ دونون مصطفےٰ کے جگر کا سرور ہین
خالق کا وہ بھی نور ہے اور یہ بھی نور ہین
۳۳
داخل ہوے جو خُلد مین آدم فلک جناب
حوا سے شاد ہوکے کیا اسطرح خطاب
تمکو کیا ہے خالق اکبر نے لاجواب
حکم خدا یہ روح امین کو ہوا شتاب
کہدو کہ دیکھین صنعت پروردگار کو
لیجاؤ ساتھ آدم عالی وقار کو
۳۴
جبریل لائے اونکو ارم مین جو ناگہان
دیکھی عجیب قدرت خلاق انس و جان
اک بی بی ہے کہ عرش سے افزون ہے اوسکی شان
ہے سر پہ تاج کانون مین موتی ہین دو عیان
طالع یہ نور ہے کہ زمین رشک عرش ہے
استبرق اور سندس و دیبا کا فرش ہے
۳۵
پوچھا یہ جبرئیل سے کیون اے انکو خصال
بی بی یہ کون سی ہے کہ جسکا ہے یہ جلال
جبریل نے کہا یہ ہین زہراے خوش جمال
زوج اسکا ہے علیٔ ولی شاہ باکمال
کانون مین گوشوارے جو اے نیکنام ہین
بیٹے حسن حسین یہ عالی مقام ہین
۳۶
آدم نے جبرئیل سے پوچھا باحترام
پیدا ہوے ہین ہم سے بھی پہلے یہ نیکنام
روح الامیں یہ کہنے لگے اے فلک مقام
تقدیم انکو سب پہ ہے اسمین نہین کلام
ہم سب سے پہلے عرش پہ انکا ظہور ہے
ہر شے کو جس سے خلق کیا یہ وہ نور ہے
۳۷
تھا مسجد مدینہ مین وہ کبریا کا نور
جو آئین کچھ زنان قریش آپ کے حضور
کی عرض یا رسول خدا یا شہِ غیور
ہم ہین عزیز ہم پہ کرم چاہیے ضرور
شادی ہمارے گھر مین ہے الطاف کیجیے
یا شاہ دین بتول کو بھی بھیج دیجیے
۳۸
حضرت نے اونکو بعد تامل دیا جواب
اب فاطمہ کا وارث و مالک ہے بوتراب
کی عرض عورتون نے کہ اے آسمان جناب
سب ہین کرم سے قبلۂ عالم کے فیضیاب
شرکت نہوگی آج جو اوس نیکنام کی
ہوئیگی اسمین دل شکنی خاص و عام کی
۳۹
وہ بیبیان مصر جو ہوئین حد سے بیشتر
چپ رہ گیا وہ سرور عالی جُھکا کے سر
خوش ہوکے عورتین تو گئین سب وہ اپنے گھر
بیت الشرف مین نہ آئے شہنشاہ بحر وبر
دیکھے زیادہ حد سے جو اشفاق آپ کے
زہر اسلام کرکے پھرین گرد باپ کے
۴۰
بستر پہ آکے بیٹھ گئے شاہ انس و جان
سب حال فاطمہ سے مفصل کیا بیان
آنکھون مین اشک بھر کے یہ بولی خستہ جان
مالک ہین میرے قبلۂ دین سرور زمان
لازم یہ ہے کہ حال کو اپنی چھپاؤن مین
صورت وہ کونسی ہے کہ شادی مین جاؤن مین
۴۱
روشن ہے سب حضور پہ جو کچھ ہے میرا حال
مشہور ہون غریب و فقیر و شکستہ مال
عسرت مین فاطمہ پہ گزرتے ہین ماہ و سال
نہ فاخرہ لباس نہ زیور و زر نہ مال
حیدر چمن مین آب کشی جاکے کرتے ہین
سات آٹھ ہر مہینے مین فاقے گذرتے ہین
۴۲
ہاتھون مین میرے آسیاسائی کے ہین نشان
دن بھر مین گھر کے کام مین رہتی ہون خستہ جان
محنت سے اب علی بھی نہایت ہین ناتوان
ظاہر حسن حسین کے ہین تن کے استخوان
بڑھتا ہے ضعف قوت تن روز گھٹتی ہے
دن رنج مین تو رات مصیبت مین کٹتی ہے
۴۳
میرے تو پاس کچھ بھی نہین اے شہہ
اک پیرہن بدن مین ہے بس ادراک عبا
اوڑھے ہون جسکو بس یہی رکھتی ہون اک ردا
جسمین ہین لیف خرمہ کے پیوند جابجا
کیا عرض اب کرون کہ مجھے شرم آتی ہے
فاقون مین یہ ردا بھی گرو ہوتی جاتی ہے
۴۴
ہر چند ہم غریبون کو زیور سے کیا ہے کام
گہنا ہمارا زُد ہے یا سید انام
ہے آرزو کہ گذرے عباد مین صبح و شام
شادی سے کیا اونھین کہ جو غمگین رہین مدام
کنبے کو مُنھ دکھانے کے قابل نہین ہون مین
شادی کے گھر مین جانے کے قابل نہین ہون مین
۴۵
زیور ملا تھا جو مجھے اے مالک الرقاب
سب راہ حق مین دیدیا آگاہ ہین جناب
مجھ سے کہین زیادہ سخی ہین ابو تراب
پاتے ہین جو وہ دیتے ہین محتاج کو شتاب
لیکر اناج شب کو غریبون مین جاتے ہین
فاقے مین بھی فقیرون کو کھانا کھلاتے ہین
۴۶
مطلب یہ اون سبھون کا ہے یا سید ۔۔۔۔۔۔۔۔۔۔۔۔۔
آئے تو یہان خجل کرین بنت نبی کو ہم
مین کیا ہون نام آپ کا ہے اے فلک چشم
مجکو وہان کے جانے مین گر ہے تو یہ ہے غم
وہ لوگ خستہ حال جو زہرا کو پائین گے
منھ سے نہ کچھ کہین گے مگر مسکرائین گے
۴۷
سُن کر کلام بیٹی کا کہنے لگے رسول
کافر ہین گو پہ دل نہ کسی کا کرو ملول
خالق بھی دوست خلق کو رکھتا ہے اے بتول
جس طرح ہووے شادی مین جانا کرو قبول
تکیہ خدا پہ ہے جسے حق اوس کے ساتھ ہے
عزت تمھاری خالق اکبر کے ہاتھ ہے
۴۸
ممکن نہین کہ آل نبی ہون کبھی ذلیل
اللہ نے دیا ہے تمھین رتبۂ جلیل
رکھو نظر اوسی پہ تمھارا ہے جو کفیل
نازل ہوے فلک سے بس اتنے ہین جبرئیل
بولے نبی سے کہدو نہ گھبرائے فاطمہؑ
ہے حکم حق کہ شادی مین ہان جائے فاطمہؑ
۴۹
جبریل سے یہ سنتے ہی بولا وہ تاجدار
لو حکم کبریا بھی اہلوا تمپہ مین نثار
لازم نہین ہے دیر اونھین ہوگا انتظار
یہ سُن کے اُٹھ کھڑی ہوئی خاتون روزگار
غمگین ذرا نہ دل مین بھی وہ نامور ہوئی
اوڑھی ردائے کہنہ روانہ اودھر ہوئی
۵۰
شادی کے گھر مین سبکو فقط تھا یہی خیال
آئینگی جبکہ فاطمہ زہراے خوش خصال
دیکھینگی ہم سبھون کو بصد شوکت و جلال
ہوئیگا اپنے دل مین نہایت اونھین ملال
رنجیدہ ہونگی ہم کو فرشاک دیکھکر
شرمائین گی یہ فاخرہ پوشاک دیکھکر
۵۱
یہ سوچ کر وہ اپنے دلون مین تھین شاد شاد
جو غل ہوا کہ آتی ہین زہراے خوش نہاد
اوٹھ اوٹھ کے دیکھنے لگین وہ سب بصد عناد
جو دل مین تھی سبھون کے برآئی نہ وہ مراد
وہ گھر تمام برج شرف ناگہان ہوا
آپ آئین کیا چاند زمین پر عیان ہوا
۵۲
تابان وہ ایک تاج مرصع تھا زیب سر
جسمین کہین تھے لعل و زبرجد کہین گُہر
کپڑے وہ تھے کہ جن پہ ٹھہرتی نہ تھی نظر
گہنے مین فاطمہ کے شارون مین تھا قمر
پرتو فگن جو نور ہوا روے پاک کا
مہر منیر بن گیا ہر ذرہ خاک کا
۵۳
حورون کی ساتھ ساتھ جلو مین تھی یون قطار
۔۔۔۔۔۔۔ تھی اوٹھائے گوشۂ چادر بافتخار
اک حور بادکش لیے آتی تھی زرنگار
۔۔۔۔۔۔۔۔۔ تھی ہاتھ مین کوئی بصد وقار
آگے کوئی تھی ہاتھ مین عہدا لیے ہوے
پیچھے کوئی تھی چتر کا سایا کیے ہوے
۵۴
کوئی لٹاتی تھی گہر و لعل و سیم و زر
آتی تھی کوئی حور ہلاتی ہوئی چنور
دو حورین دست پاک لیے تھین ادھر اودھر
آواز طرقو تھی کسیکی زبان پر
لپٹین شمیم خلد کی ہر سو سے آتی ہین
غل ہے جناب فاطمہ شادی مین جاتی ہین
۵۵
دیکھا جو فاطمہ کی یہ آمد کا بندوبست
اُٹھکر خدا خدا لگے کہنے وہ بت پرست
اوٹھنے لگے سلام کو یکدست سب کے دست
یہ شان دیکھتے ہی ہوا اونکا اوج پست
قدسی بھی اہتمام کو ہمراہ آئے تھے
زیر قدم پرون کو فرشتے بچھائے تھے
۵۶
باجون کے بھی نہ ہوش رہے رُعب سے بجا
معکوس ہوگئے دف و طبلہ کی نہ تھی صدا
صرف غنا جو تھے اونھین سکتہ سا ہوگیا
جاری تھا مطربون کی زبان پر خدا خدا
رونق فر جو زاوجۂ مشکل کشا ہوئی
بزم طرب مین صلِ علیٰ کی صدا ہوئی
۵۷
کیسا یہ انقلاب ہے اے چرخ کجمدار
رہو پیش حق پہ شوکت زہرا بہ اقتدار
اسطرح جاکے شادی مین خاتون روزگار
بلوے مین ایک روز ہو زینب جگر فگار
بیٹی اُسی بتول کی ہو اژدہام مین
سر ننگے جائے پیٹتی بازار شام مین
۵۸
القصہ اس شکوہ سے آئی جو وہ جناب
مجرے کو ساری بیبیان اوٹھین بصد شتاب
کی عرض فاطمہ سے ہوے ہم تو فیضیاب
تکلیف آپکو ہوئی اسکا بھی ہے حجاب
مادر دُلہن کی خلق مین ممتاز ہوگئی
قوم فریش کی آج سرا قراز ہوگئی
۵۹
صدقہ مین آپ کے ہمیں یہ مرتبہ ملا
آنکھون پر یہ قدم کہ قدم رنجہ یہان
اب عرض آپ سے ہے یہ اے بنت مصطفا
ارشاد کچھ جو کیجیے لائین اوسے بجا
ہان آبرو بھی خلق مین اب ہم کو دیجیے
شربت بھی ہے طعام بھی ہے نوش کیجیے
۶۰
بولین یہ اونسے حضرت زہراے خوش کلام
شربت کی احتیاج ہے نہ خواہشِ طعام
عادت گر سنگی کی ہمین رہتی ہے مدام
ہین صائم النہار رسول فلک مقام
دانستہ آب فقر کی ایذا اوٹھاتے ہین
دو روز فاقہ کرتے ہین اک روز کھا لیتے ہین
۶۱
حاجت نہین طعام کی دل سیر ہے مرا
درکار کچھ نہین مگر اللہ کی رضا
منظور تم کو ہوئی جو خوشنودیٔ خدا
تو دل سے تم قبول کرو دین مصطفا
تاخیر اس مین بد ہے کہ جو کام نیک ہو
ہان چاہیے وہ کام کہ انجام نیک ہو
۶۲
سنتے ہی یہ کلام فصیح بتول کے پاس
اکثر نے جامے جسم کے کر ڈالے چاک چاک
پھینکی سرون سے چادر و مقنع بروئے خاک
کلمہ کسی نے پڑھ کے کہا روحنا فداک
ایمان کا نشہ چڑھنے لگا جھومنے لگین
جُھک جُھک کے فاطمہ کے قدم چومنے لگین
۶۳
اک دن پھرے جو وعظ سے سلطان بحر و بر
آئے جناب شیر خدا وہان سے اپنے گھر
پوچھا یہ فاطمہ نے کہ اے میرے تاج سر
مجھ سے بھی آج وعظ کی فرمایئے خبر
وہ کونسی خبر تھی کہ جس کو عیان کیا
کیا حال ہے جو آج نبیؐ نے بیان کیا
۶۴
کہنے لگے علّیٔ ولی شاہِ لافتا
تھا آج ذکر بنت سلیمان کے بیاہ کا
داماد کو دیا تھا وہ تاج گران بہا
دیکھا نہ آنکھ سے نہ کبھی کان سے سنا
ایسا جواہرون سے مکلل وہ تاج تھا
جسکا بہا تمام جہان کا خراج تھا
۶۵
زہرا نے وعظ کا جو مفصل سنا یہ حال
شرما کے سر جُھکا لیا اور یہ کیا خیال
دل مین یہ کہتے ہون گے یداللہ خوشخصال
ہم کو دیا نبی نے نہ ایسا متاع و مال
مطلق نہ مقدرت تھی رسالت پناہ مین
ہاتھ آیا فقر بنت محمدؐ کے بیاہ مین
۶۶
دنیا سے اوٹھ گئین جو بتول نکو شعار
تھے شیر حق فراق مین زہرا کے بیقرار
اک شب کو روتے روتے جو سویا وہ ذی وقار
کی سیر خلد عالم رویا مین ایکبار
دیکھا پہونچ کے گلشن عنبر سرشت مین
سوتی ہین تخت نور پہ زہرا بہشت مین
۶۷
حاضر ہین گرد تخت کے حوران جلد پوش
ہے الفت بتول کا ہر اک کے دلمین جوش
دختر ہے اک حَسین مگر استادہ ہے خموش
ہاتھون پہ اک طبق صورِ یکتا میان گوش
کرلے طبق نثار تو خود بھی نثار ہو
جیسے کنیز بیبی کی خدمت گذار ہو
۶۸
مُنھ رکھ کے مُنھ پہ روئے جو سلطان بحر و بر
دیکھا جناب فاطمہ نے آنکھ کھول کر
پوچھا علی نے حال کنیز نکو سیر
بولین یہی ہے بنت سلیمان نامور
خدمت مین ہے مرے یہ کرم ہے آلہ کا
صاحب وہ ذکر تھا اسی دختر کے بیاہ کا
۶۹
ہوویگی تم سے سب کو شفاعت کی احتیاج
سر پر تمھارے سایہ فگن ہوگا کل وہ تاج
قیمت نہ جسکی ہوسکے کونین کا خراج
غل ہوگا دیکھو مرتبۂ مرتضا کو آج
دیکھو فرشتوں حیدر ذیشان کے تاج کو
رتبہ نہین ہے اس سے سلیمان کے تاج کو
۷۰
اے آسمان پیر کیا تو نے کیا ستم
مادر کا جسکی ہوئے یہ اقبال یہ حشم
سر کٹ کے اُسکے بیٹے کا نیزے پہ ہو علم
چالیس دن نہ لاش کو ہووے کفن بہم
ہو دھوپ آہ اوسکے تن پاش پاش پر
چادر بھی کوئی ڈالے نہ سید کی لاش پر
۷۱
اک روز آئے خانۂ زہرا مین مصطفاؐ
دیکھا کہ کچھ ملول ہے وہ صاحب حیا
پوچھا کہ کیون اوداس ہے اے میری مہ لقا
احمد سے ہاتھ جوڑ کے زہرا نے یہ کہا
روتے ہین یون کہ مجکو یہی بیچین کرتے ہین
بچون پہ تین روز سے فاقے گذرتے ہین
۷۲
شدت سے بھوک کی نہین اک آن اونکو چین
روتی ہون مین بھی روتے ہین جس دم حسن حسین
فاقون سے بیقرار ہین یہ میرے نور عین
یان علی بھی تھے ابھی یا شاہ مشرقین
رخسار دونو بھوک کے صدمے سے زرد ہین
غش آرہے ہین تن مرے بچون کے سرد ہین
۷۳
گر آپ اذن دین تو مین حق سے کرون دعا
اوس فاقہ کش سے بولے یہ سردار انبیا
خالق سے اپنے عرض کرو تم ضرر ہے کیا
یہ سُنکے آئی حجرے مین وہ صاحبِ حیا
تھا قصد یہ خدا سے کہین دل کے راز کو
بعد از وضو کھڑی ہوئین پہلے نماز کو
۷۴
دو رکعتین نماز کی جسدم ہوئین تمام
پھیلا کے ہاتھ حق سے ہی بولی وہ نیکنام
یا رب بحق سید عالم فلک مقام
بھجوا دے میرے بچون کو تو غیب سے طعام
کرتی تھین یہ دعا ابھی زہرا زبان سے
اوترا طبق طعام کا جو آسمان سے
۷۵
کیا یہ ستم ہے اے فلک پیر آہ آہ
بھیجے طعام جسکے لیے حضرت آلہ
پیاسا وہ تین روز رہے رن مین بیگناہ
کٹجائے تیغ ظلم سے احمدؐ کی بوسہ گاہ
مارین دغا سے اپنے نبی کے نواسے کو
اک بوند دین نہ آپ کی اوس بھوکے پیاسے کو
۷۶
جس فاطمہ کا پیش خدا مرتبہ یہ تھا
افسوس اوس پہ خلق مین کیسا ستم ہوا
لکھا ہے جب جہان سے اُٹھے ختم انبیا
روتی تھی اپنے باپ کو ہر دم وہ مہ لقا
کونا ردا کا مُنھ پہ لیا اور بین تھے
پہلو مین بیقرار حسن اور حسین تھے
۷۷
کرتی تھی نالے بنت پیمبر تمام رات
غم مین پدر کے پیٹتی تھی سر تمام رات
تر آنسوؤن سے رہتا تھا بستر تمام رات
نانا کو یاد کرتے تھے شپر تمام رات
ہر دم سوال تھا کہ دکھا دو رسول کو
مسجد سے اماّن جان بلا دو رسول کو
۷۸
بہلاتی تھی حسن کو یہ کہکر وہ خوش صفات
واری نہ روؤ آئینگے اب شاہ کائنات
جز ذکر مصطفےٰ وہ نہ کرتی تھی کوئی بات
فرماتی تھین کہ تلخ ہے شیرنیٔ حیات
محبوب کبریا کو کہان پائے فاطمہؑ
جی جائے گر فراق مین مر جائے فاطمہؑ
۷۹
کچھ دن اسیطرح سے ہوئی زندگی بسر
اک روز آئے حیدر صفدر قریب در
دیکھا خمیر کرتی ہے آرو وہ خوش سپر
مٹی بھی کچھ بھگوتی ہے تشویش ہے مگر
سامان سب درست ہین بچون کے چین کے
ہے قصد کُرتے دھوئین حسن اور حسین کے
۸۰
یہ دیکھکر علی کو تعجب ہوا کمال
کہنے لگے بتول سے یہ شیر ذوالجلال
اے فاطمہ کبھی نظر آیا نہین یہ حال
دو کام ساتھ کرتی نہ تھین اے نکو خصال
تم تو سر زنان دو عالم کا تاج ہو
یہ کیا جو ........ کامون مین مصروف آج ہو
۸۱
یہ سُنکے اشک فاطمہ نے چشم سے بہائے
بولین کہ اے علی تمھین کیا فاطمہ بتائے
دیکھا ہے مین نے خواب مین بابا کو ہاے ہاے
گویا وہ منتظر ہین کسی کے کہ کوئی آئے
مین نے کیے جو عرض سخن اشتیاق کے
فرمایا دن گذر گئے زہرا فراق کے
۹۱
اور تیسری یہ عرض ہے اے سرور عرب
گھر سے اوٹھائیو مرا تابوت وقت شب
مر جائے جبکہ خلق مین زہرا کے جان بلب
میت پہ وہ نہ آئین جو دشمن ہین بے سبب
تابوت غاصبون کو اُٹھانے نہ دیجیو
مُردے پہ بھی مرے اونھین آنے نہ دیجیو
۹۲
چوتھی یہ عرض ہے مرے اکل کے پیشوا
جب دفن کر چکو مجھے با صد غم و بکا
دل سے بُھلائیو نہ مجھے تمپہ مین فدا
تربت یہ آیا کیجیو زہرا کی تم سدا
گذرے ہین اتنے روز جو اس اتفاق سے
صدمہ ہے فاطمہ پہ تمھارے فراق سے
۹۳
بولے یہ روکے فاطمہ زہرا سے مرتضا
یہ سب قبول ہے مجھے اے بنت مصطفا
کہتا ہے جو مجھے وہ سنو تم بھی اک ذرا
شرمندہ تم سے ہون کہ نہ کچھ مجھسے ہوسکا
اظہار حال سینۂ سوزان ضرور ہو
فرماؤ تم بھی عفو جو میرا قصور ہو
۹۴
اور دوسری یہ بات ہے اے میری ہمنشین
جانا جو باغ خلد مین احمدؐ کے تم قرین
بعد از سلام کہیو کہ اے ختم مُرسلین
بعد ااپ کے جہان مین ٹھکانا مرا نہین
اب شاق ہے فراق شہ خاص و عام کا
دنیا سے بس اوچاٹ ہے دل اس غلام کا
۹۵
اور تیسری علی کی یہ ہے تم سے التجا
کیجو نبی سے کچھ نہ یداللہ کا گلا
ٹپکا کے اشک آنکھون سے زہرا نے یہ کہا
مین تم سے شاد جاتی ہون یا شاہ لافتا
قربان لاکھ جان سے شہہ خوشخصال پر
لطف و کرم رہا ہے سدا میرے حال پر
۹۶
یہ کہکے صحنِ خانہ مین آئی وہ دلفگار
اور اب بہر غسل بھرا باصد اضطرار
طاہر جو تھا لباس وہ پہنا بصد وقار
حیدر سے سعی بیٹون کی فرمائی چند بار
مُنھ خلد مین رسول بھی اشکون سے دھوتے تھے
زہرا بھی روتی جاتی تھین حیدر بھی روتے تھے
۹۷
گھر مین جو بیقرار ہوے شیر کردگار
مسجد مین مصطفےٰ کی گئی روتے زار زار
اسماء کو یہان طلب کیا زہرا نے ایکبار 
بولی یہ اوس سے روکے وہ خاتون روزگار
کافور جو نبی نے دیا تھا وہ یاد ہے
رکھ اُسکو اپنے پاس یہ میری مراد ہے
۹۸
حصّہ جو ہے علی کا اوسے رکھیو تو جدا
اک حصہ مجکو دیجیو اے صاحب وفا
یہ کہکے اوس سے کہنے لگی بنت مصطفا
کہتا ہے کچھ خدا سے مجھے اب تو یہان سے جا
یہان باہر آکے رو دیا اوس دل ملول نے
وہان بند کر دیا در حجرہ بتول نے
۹۹
بستر پہ قبلہ رو ہوئی وہ صاحب کریم
اور دونو ہاتھ اوٹھا کے کہا یہ بدرد و غم
یارب بحق حضرت احمد شہہ امم
یارب بحق حیدر کرار باحشم
اس دم دعا قبول ہو اس دل ملول کی
اپنے کرم سے بخشدے امت رسول کی
۱۰۰
خالق سے اپنے کر چکین اُمت کی جب دعا
کلمہ پڑھا زبان سے ہوے سرو دست و پا
چُپ ہو رہین جو فاطمہ زہراے مہ لقا
اسماء تب آئین حجرے مین دیکھا یہ ماجرا
رخسار آفتاب سا ہر ایک زرد ہے
پھیلائے پاؤن سوتی ہین اور جسم سرد ہے
۱۰۱
چلائی سر کو پیٹ کے وہ غم کی مبتلا
ہے ہے بتول مر گئیں یہ کیا غضب ہوا
تازہ ہوا پھر آج کے دن داغ مصطفا
رونے سے بیٹیون کے ہوا حشر اک بپا
مسجد سے مصطفےٰ کے وصی کو بلا لیا
اسماء نے گھر سے جاکے علی کو بلا لیا
۱۰۲
روتے ہوے جو آئے شہنشاہ مشرقین
تھے ساتھ ساتھ اپنے پدر کے حسن حسین
چلاّئے یہ علی کہ اوٹھا اب جہان سے چین
بے مان کے ہای ہوگئے یہ میرے نور عین
چھوڑا علی کو دختر پاک رسول نے
بیکس کیا جہان مین ہم کو بتول نے
۱۰۳
کھولے جناب زینب و کلثوم نے بھی سر
روئے گلے لگا کے اونھین شاہ بحر و بر
روح جناب احمد مرسل تھی نوحہ گر
شپیرؑ نے حسن سے کہا تب بچشم تر
روتے ہین بابا بہنون کا سر ہے کھلا ہوا
بتلاؤ بھائی جان یہ امان کو کیا ہوا
۱۰۴
شپیرؑ سے حسن نے کہی اوس گھڑی یہ بات
سر پیٹو بھائی خلق سے امان نے کی وفات
بن مان کے آہ ہو گئی ہم اے نکو صفات
دنیا سے بھائی جان اوٹھے لذت حیات
ہم کیون نہ انکے بدلے جہان سے گذر گئے
امان تو کوچ کر گئین اور ہم نہ مر گئے
۱۰۵
یہ سُن کے پیٹنے لگے شپیر نیک نام
بولے یہ لے کے گود مین حیدر فلک مقام
لازم ہے تمکو صبر کہ ہم یہ تمھارا کام
دفن و کفن کا اب کرو مادر کے اہتمام
دنیا سے آج اوٹھ گئین اے ماہ فاطمہؑ
خدمت مین مصطفےٰ کی گئین آہ فاطمہؑ
۱۰۶
کہتے تھے یہ حسین سے سلطان حق شناس
پہنا جو اس الم مین فلک نے سیہ لباس
مصروف غسل مین ہوے حیدر بدرد و یاس
دینے لگے جو غسل امام فلک اساس
پہلوے راست پر جو یکایک نگاہ کی
نیلا نشان دیکھ کے حیدر نے آہ کی
۱۰۷
اسماء نے روکے شاہ سے پوچھا بصد ادب
یہ نیل کس طرح کا ہے اے سرور عرب
بولے یہ اوس سے روکے شبہ مشرقین تب
اسما یہ تازیانہ کا ہے نیل ہے عضب
ایسے الم سہے کہ جہان سے گذر گئین
اسماء بتول پاک اسی غم مین مر گئین
۱۰۸
یہ سُنکے پیٹنے لگی اسماء بچشم تر
روئے حسن حسین بھی سر اپنا پیٹ کر
فارغ ہوے جو غسل سے سلطان بحر و بر
پہنایا فاطمہ کو کفن ہوکے نوحہ گر
پھر روکے بولے آپ ہر اک دل ملول سے
سب آکے اب وداع ہو بنت رسول سے
۱۰۹
یہ سُنکے دوڑین زینب و کلثوم باوقار
صدقے ہوئین جنازے پہ زہرا کے سات بار
سب عورتین محلے کی تھین گرد اشکبار
ازواج مصطفےٰ مین قیامت تھی اشکار
کہتے تھے سب کہ زیست مین صدمے اوٹھائے ہین
مُنھ چاند سا بتول کفن مین چھپائے ہین
۱۱۰
رخصت کو پیٹتے ہوے آئے حسن حسین
لپٹے جو مان کی لاش سے باصد غم و محن
تھرایا فرط رنج سے سب فاطمہ کا تن
اک بار بند ٹوٹ گئے کھل گیا کفن
آنسو روان ہوے شہہ بدر و حنین کے
ڈالے گلے مین ہاتھ حسن اور حسین کے
۱۱۱
چلائے دونو مادر دلگیر الوداع
خاتون حشر صاحب توقیر الوداع
آئی صدا کہ شپر و شپیر الوداع
کرتا ہے اب جدا فلک پیر الوداع
قربان جاؤن دل سے نہ مجکو بُھلائیو
ہر روز دونو تم مری تربت پہ آئیو
۱۱۲
دیکھا جو یہ تو آگے بڑھے شاہ لافتا
شپر کو پہلے لاش سے روکر کیا جدا
پر چھوڑتے تھے مان کو نہ شپیر مہ لقا
جسدم علی چھوڑانے لگے آئی یہ صدا
صدمہ نہو کہین مرے اس نور عین کو
آہستہ تم جدا کرو مجھ سے حسین کو
۱۱۳
اوس دن بتول پاک کے کیا دل کا ہوگا حال
گھوڑے سے جب زمین پہ گرا تھا علی کا لال
سر لے گیا جو کاٹ کے شمر زبون خصال
وہ جسم نازنین ہوا گھوڑون سے پائمال
پڑتی تھی گورد اوڑ کے تن پاش پاش پر
کیا بیکسی تھی قبلۂ عالم کی لاش پر
۱۱۴
کہتا ہے خود حمید کہ مین دیکھتا ہون کیا
آئے جو قتل گاہ مین ناموس مصطفا
عریان پڑا تھا لاشۂ فرزندِ مرتضا
آئی سکینہ لاش پہ کرتی ہوئی بکا
بیچین ہو گیا دل مضطر حسینؑ کا
کانپا زمین پر تن اطہر حسینؑ کا
۱۱۵
لپٹی جو لاش سے وہ مصیبت کی مبتلا
لاشے نے ہاتھ اوٹھاکے گلے سے لگا لیا
چوما سکینہ نے کبھی سینہ کبھی گلا
کُرتے سے پونچھا خون تن پاش پاش کا
پیدا یہ لاشۂ شہ دین سے صدا ہوئی
بچپن مین ہاے مجھ سے سکینہ جدا ہوئی
۱۱۶
بیٹی کو چھوڑتی تھی نہ لاش امام دین
روتی تھی اپنے باپ سے لپٹی وہ دل حزین
اس معجزے سے تھا متحیر ہر اک لعین
جو آیا شمر لاشۂ مظلوم کے قرین
دل کانپتا ہے کیا کہون ظالم نے کیا کیا
کس ظلم سے سکینہ کو شہ سے جدا کیا
۱۱۷
بس اے انیسؔ اب دل مضطر ہے بیقرار
اس غم مین جن و انس و ملک سب ہین اشکبار
کر عرض شاہ دین سے کہ اے کل کے تاجدار
روشن ہے سب حضور پہ خادم کا حال زار
یا شاہ جلد آکے بلاؤن کو رد کرو
ہے اضطرار اے مرے مولا مدد کرو
