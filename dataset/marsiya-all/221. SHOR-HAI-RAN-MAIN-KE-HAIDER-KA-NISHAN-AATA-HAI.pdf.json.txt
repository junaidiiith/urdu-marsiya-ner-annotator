جلد ششم
مرثیہ میر انیس

۱
شور ہے رن مین کہ حیدر کا نشان آتا ہے
نہر پر بازوے سلطان زمان آتا ہے
جس سے ہر سو ہے تلاطم وہ جوان آتا ہے
لو ترائی کی طرف شیر ژیان آتا ہے
رعب ہے فوج پہ حیدر کے برابر اُسکا
نہین دو لاکھ جوان مین کوئی ہمسر اُسکا
۲
وارثِ تیغ شہہ قلعہ شکن آتا ہے
غل ہے شیداے شہنشاہ زمن آتا ہے
عمر و شمر سے اب کچھ نہین بن آتا ہے
شیر دریا کی طرف تشنہ دہن آتا ہے
نامور جتنے ہین سب خوف سے گھبراتے ہین
گھاٹ والون کو یہ ڈر ہے کہ موے جاتے ہین
۳
آمد آمد سے ہے یہ فوج لعین مین ہل چل
کہ سراسیمہ ہین اسوار ہراسان پیدل
ہے یقین سب کو کہ اب زیست مین آتا ہے خلل
ابتو جو دم ہے غنیمت ہو کہ آپہونچی اجل
غضب حق ہے ولی ابن ولی کی آمد
صاف ظاہر ہے کہ ہے رن مین علی کی آمد
۴
ہان خبردار کہ آتا ہے وغا کو وہ دلیر
خوف سے جسکے لرزتے ہین نیستان کے شیر
کوہ خارا پہ بھی رُکتی نہین اُسکی شمشیر
معرکہ سر ہے فقط شیر کے آنے کی ہے دیر
غیر حیدر نہین آفاق مین ثانی جسکا
لڑ سکے اُس سے بھلا ہے یہ کلیجہ کسکا
۵
فوج بدکیش مین ہین جنکو بڑے دعوۂ جنگ
خوف سے زرد ہوے جاتے ہین اُن لوگوں کے رنگ
بسکہ باقی تھی کسی مین نہ لڑائی کی اُمنگ
فن شمشیر زنی یاد تھا نہ علم حذنگ
خوف مین ڈھال سے تلوار سے کیا ہوتا ہے
ہاتھ تھرائین تو ہتھیار سے کیا ہوتا ہے
۶
افسرون کو یہ ہے تشویش کہ ہم جائین کہان
بھاگتے ہین تو مٹا جاتا ہے سب نام و نشان
دلپہ قابو نہین چلتا کہ نہ چھوڑین میدان
یہ گوارا بھی کرین گر تو نہین بچنے کی جان
لڑ نہین سکتے کے اس صاحب شمشیر سے ہم
دشت مین بھاگ کے جائینگے کہان شیر سے ہم
۷
واہ رے رُعب علمدار امام اکرم
جسکی اامد سے لرزتی ہے سپاہِ اظلم
منتشر سارے پرے ہین تو صفین ہین برہم
تھم نہین سکتے ہین سردارون کے لشکر مین قدم
آمد آمد مین جوان فوج کے گھبراتے ہین
یَل جو آگے تھے وہ پیچھے کو ہٹے جاتے ہیں
۸
کون لشکر کو جمائے کہ کسی مین نہین ہوش
وہ بھی تھراتے ہین ہین دیو سے جنکے تن و نوش
نہ وہ غوغا ہے نہ وہ شور نہ باجون کا خروش
خوف جرار سے مطرب بھی ہین سارے خاموش
دشت سنسان ہے تھم تھم کے ہوا آتی ہے
طبل بجتا ہے نہ ڈنکے کی صدا آتی ہے
۹
متردد جو نظر آتا ہے سارا لشکر
ہر طرف پھرتے ہین گھبرائے ہوئے شمر و غم
کہتے ہین دلمین کہ اب گھاٹ کو روکین کیونکر
نہر عباس نے لے لی تو ہے دشوار ظفر
بند ہے آب کئی دن سے شہہ والا پر
پھر کہان فتح جو قبضہ نہ رہا دریا پر
۱۰
یان یہ تشویش ستمگارون کو ہے اور اُدھر
گئے ہین بیٹی کے پُرسے کو حرم مین سرور
ہے بپا خیمۂ ناموس نبی مین محشر
اور علمدار جری مین عرق شرم مین تر
روکے فرماتے ہین پُرسے کو مین جاؤن کیونکر
مُنھ بھلا رانڈ بھتیجی کو دکھاؤن کیونکر
۱۱
حیف صد حیف کہ بچے تو ہون سرور پہ نثار
مین جوان ہوکے نہ ہون فدیۂ شاہِ ابرار
گر رضا جنگ کی پائی بھی تو اب ہے بیکار
جی مین آتا ہے کہ اب کھول کے رکھ دون ہتھیار
۔۔۔۔۔۔۔۔۔۔ اطفال کے کیا لڑنے میں عزت میری
ہوگی موقوف ۔۔۔۔۔۔۔۔ کر بھی خجالت میری
۱۲
جبکہ فارغ ہوے پُرسے سے شہہ جن و بشر
تھام کر دل کو اوٹھے بیٹی سے رخصت ہوکر
نکلے خیمہ سے جو ہین شاہ دو عالم باہر
ناگہان پڑ گئی عباس کے چہرے پر نظر
گل رخسار کو اشکون سے بھگوتے دیکھا
اشک بھر آئے جو اُس شیر کو روتے دیکھا
۱۳
بھائی کو چھاتی سے لپٹا کے یہ سرور نے کہا
کسلیے روتے ہو عباس دلاور ہے یہ کیا
کونسا رنج ہے اب جلد بتاؤ بھیّا
پاکے مغموم تمھین غم مجھے ہوتا ہے سوا
رنج دینے سے ہمارے تمھین کیا ملتا ہے
کچھ کہو بہر خدا میرا جگر ہلتا ہے
۱۴
سُنکے یہ جوڑ کے ہاتھون کو دلاور نے کہا
حال خادم کا ہے سب آپ پہ ظاہر آقا
صد وسی سال سلامت رکھے حضرت کو خدا
ناز ہم کس پہ کرین ذات شہِ دین کے سوا
سب سے افزون ہے شہہ دین کی عنایت مجھپر
باپ بھی ہوتے تو کرتے یہی شفقت مجھپر
۱۵
آپ کی بندہ نوازی کا بیان ہو کیونکر
عزت افزائی پہ ہر دم رہی حضرت کی نظر
دے کے احمد کا علم بخشا ہے اوج جعفر
ہمہ تن شکر ہون وہ شہہ کے ہین احسان مجھپر
لڑکے لڑتے ہین خجل دیکھ کے ہوتا ہون مین
نہ ملا اذن وغا اسلیے روتا ہون مین
۱۶
دی ابھی تک جو نہ رخصت خلفِ زہرا نے
کچھ تو بہتر ہے مرے حق مین کوئی کیا جانے
نہین پروا مجھے اسکی جو ہنسین بیگانے
مین تو اب بھی نہ رضا مانگون اگر دل مانے
دخل کیا اسمین بھلا اے شہہ خوشخو میرا
عفو کیجیے کہ نہیں قلب پہ قابو میرا
۱۷
صبح سے لٹتا ہے زہرا و محمد کا چمن
سیر جنت کو چلا جاتا ہے ہر غنچہ دہن
کیا کہون جب سے گیا خلد کو فرزند حسن
ہے عجب حال مرے قلب کا یا شاہ زمن
دل سمجھتا نہین گر لاکھ مین سمجھاتا ہون
شرم سے سامنے کبرا کے نہین جاتا ہون
۱۸
حق بجانب یہ خجالت ہے کرین غور حضور
یہ تو مر جانے کی جا ہے مرے یا شاہ غیور
گود کے پالے تو یون شہہ کی نگاہون سے ہون دور
سر کے دینے مین علمدار سے واقع ہو قصور
پہلے مر جاتا مزا جب تھا نمک خواہی کا
مٹ گیا نام و نشان میری علمداری کا
۱۹
سُنکے عباس کی تقریر یہ سرور نے کہا
بس اسی بات کی یہ رنج و الم ہے بھیّا
کونسا امر ہے سوچا اسے دلمین ذرا
مین نے رخصت نہ کیا آپکی کیا اسمین خطا
سب پہ ظاہر ہے خوشی بھائی کی جرار نے کی
کون کہتا ہے کہ سبقت نہ علمدار نے کی
۲۰
مثل حیدر کے ہے جرأت کا تمھاری شہرہ
کہہ سکیگا تمھین اس بات مین کیا کوئی بھلا
ان خیالون کو بس اب دل سے نکالو بھیا
وہ کرو جسمین ہو میرے دِل غمگین کی رضا
مین سمجھتا ہون یہ تم عذر جو سب کرتے ہو
اسی پردے مین رضا رن کی طلب کرتے ہو
۲۱
خوش بیانی پہ تمھاری دل شپیر نثار
واہ کس حُسن سے مطلب کا کیا ہے اظہار
پھر کسی بات مین حجت نہ کسی مین تکرار
چشم بد دور کس اعجاز کی ہے یہ گفتار
حق تو یہ ہے کہ اسے پاس ادب کہتے ہین
ہان اسی کو فُصحا حسن طلب کہتے ہین
۲۲
پیار سے بھائی کو لپٹا کے گلے شہہ نے کہا
کسلیے کرتے ہو تعمیل وغا اے بھیّا
جانتا ہون یہ غم و رنج تمہارا ہے بجا
میری حالت پہ کرو غور ہے کیا حال مرا
ہمہ تن داغ ہے دل غم سے کلیجہ شق ہے
شکر کرتا ہون مگر جسمین رضائے حق ہے
۲۳
دوپہر گذرے ہین لاشے مجھے لاتے لاتے
تھک گیا صبح سے جنگاہ مین جاتے جاتے
یہ گھٹا زور غذا رنج کے کھاتے کھکاتے
کہ غش آتا ہے مجھے خیمہ مین آتے آتے
سچ کہو کیسا گرفتار مصیبت ہون مین
دیکھ لو مشکل کہ تصویر نقاہت ہون مین
۲۴
شکر اللہ کا ہے کٹ گئے سب رنج و الم
اُسکی تائید تھی ساری کہ رہے صابر ہم
اب ضعیفی مین یہ طاقت دے خدائے اکرم
لاش اکبر کی اُٹھاؤن تو نہ تھرائین قدم
مرسلہ صبر کا گر ہے تو یہی باقی ہے
پھر تو آب دم شمشیر کی مشتاقی ہے
۲۵
کسلیے کرتے ہو تعجیل علمدار دلیر
اب تو عرصہ نہین اکبر ہی کے مرنے کی ہے دیر
جائے یہ خلد کو جب کھاکے سنان و شمشیر
چلیو تم ساتھ مرے اے سیداللہ کے شیر
دھیان آتا نہین تمکو مری تنہائی کا
ساتھ کسوقت مین تم چھوڑتے ہو بھائی کا
۲۶
سُنکے شپیر کا ارشاد یہ غازی نے کہا
ساتھ دون آپ کا اسکی نہین طاقت آقا
خاتمہ آپ چرائت کا ہے یا شاہ ہدا
آپ سے کوئی بہادر تو نہوگا نہ ہوا
مجھ سے سو ہوتے تو ساتھ آپکا کیونکر دیتے
ہان اگر ہوتے تو ساتھ آپکا حیدر دیتے
۲۷
مین ہون اک بندۂ ناچیز شہہ ۔۔۔ شوکت
مجھے آقاے دوعالم سے بھلا کیا نسبت
سر پہ مخلوق کے ہے آپ کا سایہ رحمت
مجکو بھی شہہ کی غلامی سے ملی ہے عزت
اوج حمزہ کا بھی جعفر کی ۔۔۔۔۔۔۔۔۔۔۔۔۔۔۔ پائی
سب یہ دولت شہ والا کی ۔۔۔۔۔۔۔۔۔۔۔۔ پائی
۲۸
اب اگر ہے تو یہی دل کو تمنا یا شاہ
بھیجیے جلد فدا ہونے کو سوے جنگاہ
رکھے ہمشکل پیمبرؑ کو سلامت اللہ
قرۃ العین محمد کا ہے وہ نورنگاہ
اُسکے مرنے کا ابھی نام نہ لیجے حضرت
پہلے شہزادے پہ قربان مجھے کیجیے حضرت
۲۹
سُنکے تقریر علمدار کی بولے حضرت
کچھ مجھے تمسے زیادہ نہین اُنکے الفت
چھوٹے بھائی سے ہے بیٹے کو بھلا کیا نسبت
پھر کہان پاؤن جو ہاتھون سے یہ کھوؤن دولت
نہین ملنے کا کوئی تمسا فدائی مجھکو
داغ فرقت کا عبث دیتے ہو بھائی مجھکو
۳۰
بچپنے سے تمھین پالا ہے برادر مین نے
پیار تمکو کیا بچون سے فزون تر مین نے
کی تمھاری کبھی خاطر نہ کمدر مین نے
جو کہا تمنے کیا ہے وہی اکثر مین نے
تمھین پیارے ہو زیادہ مجھے سب پیارون مین
کسطرح بھیج دون بھائی تمھین تلوارون مین
۳۱
تم نشانی ہو مرے باپ کی اے بھائی جان
تم سے قوت ہے مرے دل کو مرے تن کو توان
دو نہ انصاف کو تم ہاتھ سے بہر یزدن
پیر ہوکر مین جیون اور مرے تم سا جوان
تم چُھٹے جب تو ہے پھر زیست سے بھی یاس ہمین
جان بلب چھوڑ کے اب جاؤ نہ عباس ہمین
۳۲
گوکہ درپیش ہے اس مرگ کی سب کو منزل
ہے فنا سب کو بجز ذات خداے عادل
پر کرون کیا مین کسی طرح سنبھلتا نہین دل
کاش اجل آئے تو آسان ہو یہ میری مشکل
پھر تو ہاتھون سے برادر کو نہ کھوئے شپیر
تمھین روؤ مجھے تمکو تو نہ روئے شپیرؑ
۳۳
کہکے یہ سوچ کے کچھ دلمین جو سرور روئے
رکھ کے سر پانؤن پہ عباس دلاور روئے
دیکھکر دونون کو گریان علی اکبر روئے
سُنکے غل رونے کا ناموس پیمبر روئے
کہا زینب نے کہ بیکس یہ ستم ہوتے ہین
کیا غضب ہو گیا کیون سبط نبی روتے ہین
۳۴
آکے پردے کے قرین شہہ کو پکاری روکر
کس لیے روتے ہو بھیا مرا پھٹتا ہے جگر
بولے شپیر کہ ہے ہے مین نہ روؤن کیونکر
ساتھ چھٹتا ہے علمدار جری کا خواہر
سر تو قدمون پہ ہے رخصت کے لیے روتے ہین
ہمسے اسوت مین بھائی بھی جدا ہوتے ہین
۳۵
سُنکے یہ دختر خاتون قیامت نے کہا
مرحلہ طے ہو گیا آہ سنون مین بھی ذرا
گرچہ پیارا نہین حضرت کو کوئی انسے سوا
خیر اب صبر کی سل چھاتی پہ رکھ لو بھیّا
گو قلق ہوگا کہ پیارے یہ بہت آپ کے ہین
پر نہو دل شکنی انکی کہ بن باپ کے ہین
۳۶
بولے زینبؑ کا بیان سُنکے امام دوسرا
؎تم سفارش کے لیے آئی ہو انکی بھینا
کچھ مرا بس ہے نہ عباس دلاور کی خطا
نہین مٹتا کسی تدبیر سے قسمت کا لکھا
دن ہین فرقت کے زمانہ نہین یکجائی کا
ہے مقدر مین کہ اب ساتھ چھٹے بھائی
۳۷
روکے عباس دلاور سے شہہ دین نے کہا
لو برادر تمھین دی بھائی نے مرنے کی رضا
تھی تمنا کہ مرے ساتھ ہی تم کرتے وغا
جی کی جی ہی مین رہی سوچے تھے کچھ ہو گیا کیا
دل پہ گذرے گا جو صدمہ وہ اوٹھائین گے ہم
خیر تنہا صف جنگاہ مین جائینگے ہم
۳۸
سنتے ہی رخ عباس پہ سہ رخی آئی
غم ہوا دور جو مرنے کی اجازت پائی
جُھک گیا پھر قدم شاہ پہ وہ شیدائی
روئی ڈیوڑھی پہ بصد درد علی کی جائی
تھی خوشی یہ کہ مصیبت سے بس اب چھوٹ گئی
تن کی بالیدگی سے بند قبا ٹوٹ گئی
۳۹
جھک کے غازی نے کیا شاہ امم کو مجرا
کہا شپیر نے اللہ یہ ہے شوق وغا
مل چکی اب تمھین میدان کے جانے کی رضا
جاؤ ناموس سے رخصت بھی تو ہولو بھیّا
دو سکینہ کو دلاسا کہ وہ جی کھوتی ہے
صبح سے ہاے چچا کہتی ہے اور روتی ہے
۴۰
سُنکے یہ خیمہ مین داخل ہوے عباس جری
وان تو تھی صبح سے رانڈون مین عجب نوحہ گری
کہین زاری کہین ماتم کہین عریانہ سری
غم رنڈاپے کا کہین اور کہین دردِ جگری
جسکی صورت پہ نظر کی اُسے گریان پایا
حال کبرا کا مگر سب سے پریشان پایا
۴۱
سر جُھکائے ہوے گھونگھٹ مین یہ کرتی ہون بیان
ہاے دولھا تمھین اک شب کی دولھن پائے کہان
تھی یہ شادی کہ رنڈاپے کا مرے تھا سامان
یہ نہ سمجھی تھی کہ اک رات کے تم ہو مہمان
شرم کی مارے نہ باتون کی بھی نوبت آئی
دیکھا جی بھر کے نہ تمکو کہ یہ آفت آئی
۴۲
دیکھکر حال بہن کا ہے سکینہ مضطر
کبھی روتی ہے تڑپتی ہے کبھی پیٹ کے سر
کبھی یہ کہتی ہے وہ تھام کے ننھا سا جگر
دل مرا پھٹتا ہے اسطرح نہ روؤ خواہر
وہ یہ کہتی ہے مجھے چین نہین آتا ہے
ضبط کرتی ہون تو مُنھ کو جگر آجاتا ہے
۴۳
جبکہ عباس نے یہ حال سکینہ دیکھا
لیکے گودی مین اوسے پیار کیا اور یہ کہا
کسلیے روتی ہو کیا غم ہے کہو مجھ سے ذرا
دل پھٹا جاتا ہے بی بی کے بلنے پہ مرا
سچ کہو روتی ہو کیا تشنہ دہانی کے لیے
لو ابھی جاتا ہون مین نہر پہ پانی کے لیے
۴۴
نام پانی کا چچا سے جو سکینہ نے سُنا
دل تڑپنے لگا اور رہ کے یہ غازی سے کہا
اب خبر پوچھنے آئے ہو مری واہ چچا
تم نہین جانتے دو دن سے نہین پانی ملا
عمو جان غیر ہے اب پیاس سے حالت میری
آپ بھی بھول گئے آہ یہ قسمت میری
۴۵
جز مقدر کی شکایت کے کہون اور مین کیا
سبکی پیاری ہون کسیکا نہ کرونگی شکوا
صبح سے دوپہر آئی ہے مین قربان چچا
پانی لایا کوئی نہ حال کسی نے پوچھا
اب مجھے کیا جو کوئی نہر سے لائے پانی
نہ پیون لاکھ مجھے کوئی پلائے پانی
۴۶
بولے عباس کہ بی بی کی شکایت ہے بجا
مین بھی معذور تھا میری بھی نہین کوئی خطا
دیر سے شہ سے طلب کرتا تھا مین اذن وغا
نہین دیتے تھے رضا مجکو امام دوسرا
مرضیٔ شاہ نہ تھی گھاٹ پہ جاتا کیونکر
پانی بی بی کے لیے نہر سے لاتا کیونکر
۴۷
سُن چکی جب وہ علمدار جری کی تقریر
بولی سچ ہے کہ نہین آپکی اسمین تقصیر
پانی لانے کی مگر اب نکرو تم تدبیر
سنتی ہون گھاٹ کو روکے ہوے ہے فوج شرر
دیکھین گر مشک مین بھرتے ہوے پانی تمکو
دین نہ آزار کہین ظلم کے بانی تمکو
۴۸
میری دو دن سے ہوئی پیاس مین جس طرح پسر
بس اوسی شکل سے یہ روز بھی جائیگا گذر
گو کہ بیتاب ہے دل پیاس سے اور خشک جگر
خیر پانی سے مین باز آئی کہین ہوے نہ شر
زندگی ہے تو یہ تکلیف گذر جائیگی
تم نہوگے تو سکینہ ابھی مر جائیگی
۴۹
حیف کی جا ہے کرون پیاس کا شکوہ کیونکر
پیاسا دو دن سے ہے ابتک مرا بھائی اصغر
اوسکے رونے پہ پھٹا جاتا ہے امان کا جگر
نہین قابو جو کرین اوسکی زبان پانی سے تر
پیاس بجھتی نہین ہے دودھ بھی گو دیتی ہین
جب تڑپتا ہے تو مُنھ پھیر کے رو دیتی ہین
۵۰
کیے عباس سے جسدم یہ سکینہ نے کلام
دل تڑپنے لگا فرمایا مگر ضبط کو کام
بولے یہ تو نہین وسواس کا ہے کوئی مقام
ہم نہ جائینگے اودھر ہوگا جدھر لشکر شنام
اونسے کیا کام ہے ہم نہر تلک جائینگے
مشک بھر لینگے اسی سمت پلٹ آئینگے
۵۱
ایک دو دن سے وہ پانی کے لیے تھی مضطر
مشک اک ننھی سی دی اپنے چچا کو لاکر
جوڑ کر ہاتھون کو پھر بولی یہ وہ خستہ جگر
جلد پھیریئے گا چچا پیاسا ہے میرا اصغر
دمبدم پھول کے مانند وہ کمھلاتا ہے
دیکھیے جُھولے مین غش پر اوسے غش آتا ہے
۵۲
کہا غازی نے یہی قصد ہے انشاء اللہ
جامد رخصت ہوا ناموس سے وہ فدیۂ شاہ
ناگہان پڑ گئی مشکیزہ پہ زینب کی نگاہ
دل بھر آیا تو کہا روکے بصد نالۂ و آہ
صدقے ہمشیر برادر تری سقائی کے
تم سلامت رہو اب سر پر مرے بھائی کے
۵۳
جُھک کے غازی نے کیا دختر زہراؑ کو سلام
نکلا خیمہ سے علمدار شہنشاہ انام
اوس گھڑی پڑ گیا ناموس نبیؐ مین کہرام
حشر برپا تھا کہ تھی رخصت شیداے امام
سر پٹکتی تھی کوئی اور کوئی جی کھوتی تھی
کیا کہون زوجۂ عباس غضب روتی تھی
۵۴
یان تو تھا خیمۂ ناموس مین برپا حشر
دل کو پکڑے ہوے ڈیوڑھی پہ کھڑے تھے سرور
ناگہان آئے علمدار دلاور باہر
پھر اونھین چھاتی سے لپٹا کے کہا یہ رو کر
نہ دیا ساتھ چلے جانب کوثر بھائی
چھوڑے جاتے ہو ہمین پیر سمجھکر بھائی
۵۵
خیر رخصت ہو خدا حافظ و ناصر عباس
تم چلے کیا ہوئی زیست سے شپیر کو یاس
کیا کہون مجھ مین نہین باقی ہین اب ہوش و حواس
دل پھٹا جاتا ہے ہر چند ابھی ہو مرے پاس
پر کرون کیا کہ مقدر مین ہے فرقت بھائی
کام اب آتی ہے الفت نہ محبت بھائی
۵۶
کرکے تسلیم چڑھے گھوڑے پہ عباس جری
بن گیا رشک سلیمان کا فرس رشک پری
چال ایسی تھی کہ پسپا ہوے بس کبک دری
جب اوڑا پیچھے رہی تھک کے نسیم سحری
اُسکے لڑنے مین عجب جلوہ گری پائی تھی
نعل سے اوسکے ضیا دور تلک چھائی تھی
۵۷
کیا مین اوس اسپ سبک روکا کرون وصف رقم
ٹھوکرین کھاتا ہے ہر گام پہ شبدیز قلم
ذہن سے مدح کا سامان نہین ہوتا ہے بہم
اشہبِ فکر بھی اس دشت مین ہے سُست قدم
غرق یان عقل بھی دریاے تحیر مین ہے
مرغ تصویر کا انداز تصور مین ہے
۵۸
آنے جانے مین وہ تھا برق کے مانند سریع
کرۂ ارض اوسے تنگ تھا ہے گرچہ وسیع
اوج و رفعت مین کہین تخت سلیمان سے رفیع
ساتھ اس تیزی کے راکب کے اشارہ کا مطیع
اوج پر جاکے پلک مارتے پھر آتا تھا
دل مین راکب کے جو کچھ تھا وہ سمجھ جاتا تھا
۵۹
اے زہے شوکت و عباس دلاور کا جمال
رخ روشن سے عیان تھا اسد حق کا جلال
مشتعل لوح جبین سے تھا فروغ اقبال
مہر تھا سایہ فگن چتر طلائی کے مثال
نور تھا نیر اقبال کا اسواری مین
نصرت و فتح تھی غازی کے جلواداری مین
۶۰
دوش پر سید لولاک کا وہ سبز علم
اوج سے جسکے کہین رفعت طوبیٰ تھی کم
تھا پھر ہرا بھی ہوا پر صفت ابر کرم
گیسوے حور کو رتبہ نہین ایسا پرچم
تھی فدا زلف پری اوسکی پریشانی پر
فخر کرتا تھا ہُما اوسکی مگس رانی پر
۶۱
پرتو نور علم سے تھی نورون مین چمک
جسکی تنویر سے ہوتے تھے خجل نجم فلک
دیکھتا مہر جہانتاب اگر اوسکی جھلک
یہ بھی ممکن تھا کہ جاتی بھلا آنکھ جھپک
دل کو افسوس یہ ہے مُنھ نہا دھر تھا اُسکا
رہ گیا خیر اسی وجہ سے پردا اُسکا
۶۲
کیا علمدار دلاور کا سراپا ہو رقم
صورت خانۂ تصویر ہے مجبور قلم
وہ جبین جس سے تجلی مین کہین ماہ ہے کم
خم ابرو ہے کہ آئینہ محراب حرم
جس سے کونین مین ہے نور وہ خورشید ہے رُخ
لیلۃ القدر ہین گیسو سحر عید ہے رُخ
۶۳
دیکھرک زلف کو سنبل ہے پریشان ابتک
حسن رخ دیکھ کے آئینہ ہے حیران ابتک
ڈھونڈھتے پھرتے ہین مہر و مہ تابان ابتک
نظر آتے نہین اُس حسن کے انسان ابتک
حال حورون کا یہ ہے عشق کا دم بھرتے ہین
ذکر پریون کا ہے کیا جان فدا کرتی ہین
۶۴
صفتِ لب کرے کس مُنھ سے یہ مداح بیان
ڈر ہے خامہ کی طرح لال نہوے جا زبان
سنگ ہے لعل بدخشان مین ہے یہ بات کہان
اسکی شیرینی پہ ہے یوسف سقری قربان
برگ گل مین نہین دیکھی ہے نزاکت ایسی
کبھی یاقوت نے پائی نہین رنگت ایسی
۶۵
وصف لب مین ہوا توصیف ذہن کا جو خیال
کی بہت فکر مگر ذہن مین گذری نہ مثال
کہون غنچہ تو نہین اوسکو تکلم کی مجال
دہنِ تنگ کی تشبیہ ہے معدوم و محال
یہ وہ ہیئت ہے جہان ہندسہ داں قاصر ہے
صفر سے صاف عدم ہی کا نشان ظاہر ہے
۶۶
کس زبان سے مین کرون وصف و ثناے دندان
یہ صفائی یہ چمک ہے در مغلطان مین کہان
یہ صفائی یہ چمک ہے در مغلطان مین کہان
انپہ الماس تصدق تو ستارے قربان
یہ گہر ہین صدفِ قلزم تنویر کی جان
مُسکراتے ہین تو اک برق چمک جاتی ہے
چشم خورشید پہ تجلی سے جھپک جاتی ہے
۶۷
قبلۂ نور ہین شانون کا ہو کیا وصف رقم
شجر طور مین جلوہ کہین ساعد سے ہے کم
زور پنجہ مین وہ ہے جس سے نہ چھوٹے ضیغم
صورتِ تیغ ہے قبضہ مین قضاے مبرم
رعب سے اوٹھ نہین سکتے کسی بدخواہ کے ساتھ
ہاتھ عباس کے گویا ہین یداللہ کے ہاتھ
۶۸
قد وہ موزون کہ خجل دیکھ کے جسکو شمشاد
سرد ہے انکی غلامی کی بدولت آزاد
بلبلین کرتی ہین گلشن مین جو ہر دم فریاد
نکہتِ جسم علمدار اونھین آتی ہے یاد
نخلِ شمشاد پہ جسوقت نظر کرتی ہین
قمریان آج تلک عشق کا دم بھرتی ہین
۶۹
قدم پاک سے بنیاد اقامت محکم
نقش پا انکا ہے تاج سر اقبال و حشم
طول ہوتا ہے کہان تک مین کرون وصف رقم
وقت ہے جنگ کا تھک جاے نہ شبدیز قلم
حرب عباس کی ہر شخص کو مشتاقی ہے
ایک تو مرحلہ طے ہو گیا اک باقی ہے
۷۰
مطلع
اے قلم جوہر شمشیر دوپیکر دکھلا
نقشہ جنگ علمدار دلاور دکھلا
جرأت لخت دل حیدر صفدر دکھلا
صورتِ معرکہ خندق و خیبر دکھلا
فوج اعدا مین نہ زندہ کوئی باقی پہنچاے
گھاٹ پر نہر کے اک خون کا دریا پہنچاے
۷۱
حرب حیدر سے نہین کم ہے وغای عباس
جسکی آمد مین ہے دولاکھ جوانون کو حراس
پلٹنین ساری پریشان ہین رسالے ہین اوداس
اُڑ گئے ہین عمر و شمر کے بھی ہوش و حواس
حال لشکر کا دگر گون ہے تو گھبراتے ہین
جو ہین سردار قدم اُنکے اوٹھے جاتے ہین
۷۲
لشکر ظلم وستم مین تھا ابھی یہ خلجان
ناگہان رن مین سواری ہوئی غازی کی عیان
جلوۂ رُخ سے منور ہوا سارا میدان
نور رایت سے ہویدا ہوے نصرت کے نشان
غل ہوا فوج ستم مین وہ دلیر آپہونچا
ہان ترائی سے خبردار کہ شیر آپہونچا
اسطرح بڑھ کے رجز خوان ہوے عباس جری
اُسکا خادم ہون جو ہے مالک خشکی و تری
تابع شاہ ہین انس و ملک و جن و پری
عابد و زاہد و معصوم گناہون سے بری
حق کی جانب سے ہر اک شے کا ہے مختار حسینؑ
جتنے مخلوق ہین اُن سب کا ہے سردار حسین
۷۴
ایک ادنیٰ یہ جو فرمائین توجہ کی نظر
پاے وہ اوج کہ اعلیٰ سے ہو اعلیٰ وہ بشر
مجھ سے ادنی کو نشان ختم رسل کا دیکر
شہہ والا نے عنایت کیا اوج جعفر
گل مقصود سے پُر دامن امید کیا
مہر شپیر نے اک ذرہ کو خورشید کیا
۷۵
قدر افزائیِ شپیر پر عباس نثار
دل وہ محظوظ ہے ممکن نہین جسکا اظہار
سیر گلزار جہان میری نگاہون مین ہے خار
پھر رہی ہے چمن خلد کی نظرون مین بہار
شوق ہے جلد شہہ دین پہ فدا ہو جاؤن
جاکے جنت مین شریک شہدا ہو جاؤن
۷۶
کیسے نافہم ہو تم لوگ کرو غور ذرا
کرتے ہو دولت دنیا کے لیے شہہ سے وغا
چند روزہ ہے یہ سب دولت و حشمت ہے کیا
وہی عاقل ہین کہ جو کرتے ہین کارِ عُقبا
سیم و زر سے نہین زنہار سروکار اونھین
رہتی ہے مدنظر طاعت غفار اُنھین
۷۷
۔۔۔۔۔۔ عقل خوشاحُرّ جری کی تقدیر
کس محبت سے ہوا آکے فدائے شپیرؑ
نہ تو دولت کی طمع کی نہ کیا خوف امیر
مل گئی خلد مین حضرت کی بدولت جاگیر
سردیا حق پہ سعید ازلی کہلایا
خادم احمد و زہرا و علی کہلایا
۷۸
سُنکے عباس کی تقریر عمر نے یہ کہا
کارگر ہوگی نصیحت نہ تمھاری اصلا
دل و جان سے ہمین منظور ہے حاکم کی رضا
کرین حاکم کی جو بیعت تو ہو موقوف وغا
نہین رکھتے ہین اگر جنگ کی طاقت شپیرؑ
کیون نہین کرتے ہین حاکم کی اطاعت شپیرؑ
۷۹
سُنکے تقریر عمر آگیا غازی کو جلال
صورت شیر خدا غیظ سے مُنھ ہو گیا لال
کہا بیجا ہے تجھے فوج کی کثرت کا خیال
شیر روباہون سے ڈر جائین یہ ہے امر محال
ہاتھ مین لیتے ہین جب تیغ شرر بار کو ہم
دھیان مین لاتے ہین کب لشکر کفار کو ہم
۸۰
دیکھنے کی یہ تری فوج ہے اوبائی شر
جب چلی تیغ تو فی النار ہے سارا لشکر
جم گئے پانؤن جہان بس ہمین ہاتھ آئی ظفر
یاد ہے معرکۂ خندق و جنگ خیبر
نہ رکھا تیغ علی نے کوئی دشمن باقی
نہ رہے حارث و مرحب سے تہمتن باقی
۸۱
ہوئے شیرون سے مقابل یہ نہین تاب بشر
ڈر کے مرجاے کرین غیظ سے ہم جسپہ نظر
مار ڈالین ابھی گر سامنے آئے ۔۔۔۔۔۔۔۔۔
ہے لقب جسکا یداللہ مین ہون اوسکا پسر
زور و جرأت مین مجھے دعوۂ یکتائی ہے
قوتِ دست خدا ارث مین ہاتھ آئی ہے
۸۲
جن کی کیا جان ہے جو مجھ سے مقابل ہوئے
دیو بھی آئے تو بچنا اوسے مشکل ہوے
ہو جو رستم سا جوان خوف سے بیدل ہوے
ہو جہان ایک مگر فتح نہ حاصل ہوے
جن ہو یا انس ہو ہر ایک پہ یہ غالب ہون
مین جگر بند علی ابن ابی طالب ہون
۸۳
میری شمشیر سے ممکن نہین دشمن کو پناہ
اسکا کھنچنا ہے کہ نابود ہے بس ساری پناہ
وہ برش جس سے کٹے کوہ گران صورت کاہ
ہے وہ بجلی جو کرے خرمن مستی کو تباہ
نامور جتنے ہین اس سیف سے سب ڈرتے ہین
تیغزن اس مری شمشیر کا دم بھرتے ہین
۸۴
یون جو گونجا سر میدان اسداللہ کا شیر
تھر تھرانے لگے سب فوج مخالف کے دلیر
جو زبردست تھے وہ خوف ہی سے ہوگئے زیر
کوئی جنگاہ مین لڑنے کو نہ نکلا تادیر
حوصلہ تھا نہ کسی شخص مین جانبازی کا
رنگ تھا فوج بداندیش پہ یہ غازی کا
۸۵
شمر سے کی عمر سعد نے تب یہ تقریر
کوئی لڑنے نہین جاتا ہے کرون کیا تدبیر
اُس خطاکار نے کی عرض کہ ہے فوج کثیر
ہو مناسب تو پڑین دور سے اس شیر پہ تیر
کہا نامرد نے بہتر ہے جو تو سمجھا ہے
کام جس امر مین بنجاے وہی اچھا ہے
۸۶
شمر یہ سُنکے کماندارون کے نزدیک گیا
بہت ہر ایک کو سمجھاکے شقی نے یہ کہا
کارگر تیر ہو عباس پہ اسدم جسکا
ہوے گا حد سے زیادہ اوسے انعام عطا
حوصلہ جسکو ہو تم لوگون مین سالاری کا
وہ دکھائے ہنر اسوقت کمانداری کا
۸۷
یہ سخن سنتے ہی بس تیرون کی بوچھار ہوئی
پر پروان مدد حیدر کرار ہوئی
کسی پیکان سے نہ ایذا اونھین زنہار ہوئی
یہ بھی تدبیر خطاکارون کی بیکار ہوئی
تیر آتے تھے کہ غیظ ااگیا اوس غازی کو
تیغ لی میان سے اور تیز کیا تازی کو
۸۸
برق کی طرح چمکنے لگی جو بیع دو دم
بس ہوا ہوگیا اُڑ کر فرس تیز قدم
کہین ٹھہرا نہ کسی جالیا شبدیز نے دم
ہوے سرعت سے خجل رہرو اقلیم عدم
غل تھا دیکھو تو براق آج زمین پر آیا
غضب حق کی طرح فوج لعین پر آیا
۸۹
صفِ اول پہ کیا شیر نے شمشیر کا وار
کشتِ ہستی پہ گری تیغ دودم صاعقہ وار
جل گئے مر گئے کشتہ ہوے صدہا کفار
لاش پر لاش تھی ملتا تھا نہ کشتوار کا شمار
تھے سیہ قلب مگر خوف سے تن لال تھے سب
سرعتِ اشہب چالاک سے پامال تھے سب
۹۰
پڑتی تھی فوج کے جس غول پہ شمشیر دودم
پھر دیتی تھی اجل صفحۂ ہستی پہ قلم
جدھر آئی ہوے فی النار ہزارون اظلم
برق کی طرح سے گرتی تھی صفون پر ہردم
خون جب پی کے اوٹھی اور شرر بار ہوئی
جانبری فوج بداندیش کو دشوار ہوئی
۹۱
تیغ عباس سے تھی فوج لعین کو نہ مفر
لاش پر لاش تھی چل جاتی تھی شمشیر جدھر
کسی جوشن مین بچا تن نہ کسی خود مین سر
چور چور ہوگئے چار آئنہ والون کے جگر
صاف کر دیتی تھی اُس صف کو جدھر جھکتی تھی
برق کی طرح کسی جا وہ نہین رکتی تھی
۹۲
نیزہ دارون کے سرون کو کبھی کرتی تھی قلم
خون کماندارون کا پی کر کبھی لیتی تھی وہ دم
قطع شمشیر زنون کے جو کیے دست ستم
گرے چُھٹ چُھٹ کے علمدارون کے ہاتھون سے علم
دست پاچہ سپہ کین مین اولوالعم ہوے
خوف سے سبکو فراموش فن رزم ہوے
۹۳
ڈر کے گھوڑون سے زمین پر کہین سوار گرے
تیر کی طرح سے تھرا کے کماندار گرے
جس طرف تیغ گری خاک پہ کفار گرے
اک سنبھلنے بھی نہ پایا تھا کہ بس چار گرے
آئی جس صف پہ اوسے درہم و برہم پایا
بڑھ کے پلٹی تو ہر اک کشتے کو بیدم پایا
۹۴
سیکڑون موذیون کو رن مین کیا اوسنے قتل
پر وہی کس تھا وہی بل تھا کہ تھی تیغ اصیل
قتل کرنے کی نئی اوسنے نکالی تھی دلیل
اپنے پانی کو کیا تھا رہ اعدا مین سبیل
تھا یہ دعویٰ کہ نہ مُنھ جنگ سے موڑون گی کبھی
آج شپیر کے دشمن کو نہ چھوڑون گی کبھی
۹۵
آئی جس صف پہ اوسے کر گئے اک وار مین صاف
لاش پر لاش نظر آتی تھی ہنگام مصاف
بیخطر کاٹ رہی تھی وہ سر اہل خلاف
تیغ عادل تھی اوسے ظالمون کا خون تھا معاف
راہ دوزخ کی دکھا دیتی تھی گمراہ کو وہ
خوب پہچانتی تھی دشمن اللہ کو وہ
۹۶
برق تھی صاعقہ تھی قہر غضب تھی تلوار
آئی جس غول یہ بیجان نظر آئے کفار
ہر طرف کشتون کے پشتے تھے سرون کے انبار
ملک الموت کو تھا یاد نہ کشتون کا شمار
تھی اجل بھی متردد کہ ہے آفت برپا
ایک تلوار سے تھی رن مین قیامت برپا
۹۷
ایسی ناگن تھی کہ تھا جوہر موت اوسکا زہر
چھو گئی جسکو نہ دم مارا نہ آئی اوسے لہر
تھوڑے عرصہ مین تباہ اسنے کیے شہر کے شہر
کیون نہ برباد ہو وہ جسپہ ہو قہار کا قہر
اوسکی جو پا تھی جو تھا شاہ ۔۔۔۔۔۔  کا دشمن
کہین چھپ سکتا ہے غارت سے خدا کا دشمن
۹۸
جتنے سرکش تھے اونھین کرتی تھی چن چن کے ہلاک
چھوڑتی تھی نہ اوسے لیتی تھی جس جس کو تاک
قتل اعدا مین غضب کی تھی وہ پرفن بیباک
خون ہزارون کا پیا اور رہی ظاہر و پاک
عاشق بازوے سلطان دو عالم تھی وہ
ذوالفقار اسداللہ کی ہمدم تھی وہ
۹۹
تیغ سے تیغزنون کو ۔۔۔۔۔۔۔۔۔۔ تھی پناہ
کہتے تھے مُنھ پہ سپر لیکے زمانہ ہے سیاہ
تیر سہمے تھے کہ ملتی نہ تھی پرواز کی راہ
نیزے تھرا رہے تھے صورت پژمردہ گیاہ
قبر سمجھے تھے کماندار کمان کا گوشہ
نظر آتا تھا کسیکو نہ امان کا گوشہ
۱۰۰
چکھ لیا باغیون مین جسنے کہ اوس تیغ کا پھل
دفعتاً آکے گلو گیر ہوئی اوسکی اجل
پاتے ہی اوسکا مزا جان گئی تن سے نکل
تھا مگر آگ کا پانی کہ گئی جان بھی جل
تھی یہ حسرت نہ مطیع شہہ ابرار ہوے
دلمین مالک کی لگاوٹ تھی تو فی النار ہوے
۱۰۱
جسطرح لاکھون مین یکتا تھا علمدار جوان
ویسی ہی تیغ شرر بار تھی بے وہم و گمان
وار سے اوسکے نہ ملتی تھی مخالف کو امان
بھر دیا لاشون سے جنگاہ کا سارا میدان
گن نہ سکتے تھے یہ کشتون کی فراوانی تھی
قتل کفار تھا یا عبد کی قربانی تھی
۱۰۲
اسقدر قتل ہوئی دشت مین فوج اشرار
کوئی جا لاشون سے خالی نہ رہی تھی زنہار
ڈھیر کشتون کے کہین سر تھے کسی جا انبار
صفحۂ دشت وغا تھا کہ منا کا بازار
فرق گر تھا تو فقط حلت و حرمت کا تھا
معرکہ حشر کا تھا وقت قیامت کا تھا
۱۰۳
جبکہ جنگاہ مین نابود ہوئی فوج شریر
روک کر باگ کہی ابن علی نے تکبیر
عرض کی حق سے عنایت تھی تری رب قدیر
ورنہ مین تشنہ لب اُس سمت وہ انبوہ کثیر
حملے کیا کیا نہ کیے تھے سپہ بدخو نے
آبرو رکھ لی مری اے مرے مالک تونے
۱۰۴
اب یہ حسرت ہے کہ جلدی سے مین ہو جاؤن مُثاب
اپنی رحمت سے مجھے نہر پہ پہونچا دے شتاب
پیاس کے مارے ہین شپیر کے بچے بیتاب
آبرو ہو مری لیجاؤن جو بھر کر مین آب
خشک ہوتا ہے چمن یاب ترے شیدائی کا
کردون سیراب تو پھر لطف ہے سقائی کا
۱۰۵
جانب نہر یہ فرما کے چلا شیر زیان
صورتِ موج ہوا اسپ سبک سیر روان
اتنی سرعت سے وہ طے کر گیا سارا میدان
نہ ملا خاک قدم کا کہین صرصر کو نشان
روکنے کو کوئی پلٹن نہ رسالا پہونچا
نہر پر ساقیِ کوثر کا پسر جا پہونچا
۱۰۶
اوس بہشتی نے ہوا سرد جو پائی لب جو
آہ بھر کر کہا لب تشنہ مین شاہ خوشخو
پیاس پر بچون کی آنکھون مین بھر آئے آنسو
کی سکینہ کی عطش یاد گھٹا تن کا لہو
نہر جب سامنے ہر مرتبہ لہراتی ہے
ندی اشکون کی ادھر چشم سے بہہ جاتی ہے
۱۰۷
کہا رو روکے پئین جسکو چرند اور پرند
ہو وہی آبِ روان شاہ کے اطفال پہ بند
کبھی کافر بھی نہین کرتے ہین وہ پسند
پہونچے جس امر مین مخلوق کی جانون کو گربند
بچے تک پیاسے موے جاتے ہین مہمان ہوکر
پانی دیتے نہین سید کو مسلمان ہوکر
۱۰۸
کہکے یہ نہر مین داخل ہوا حیدر کا پسر
آبرو مین ہوئی وہ نہر بسانِ کوثر
آنکھین ہر گام حبابون نے بچھائین آکر
موج ہر اک لائی تصدق کے لیے لعل و گہر
جو ملا جسکو پئے نذر وہ لیکر آیا
شور تھا لو پسر ساقیِٔ کوثر آیا
۱۰۹
عکس نو رُخ روشن سے یہ تھی صورت آب
جیسے آئینہ مین پڑتی ہے شعاع مہتاب
آسمان نہر تھی اور اختر تابان تھے حباب
قرص خورشید سے ہوتی تھی مقابل گرداب
تہہ تلک صاف عیان تھی یہ صفا نہر مین تھی
مہر تابان کی چمک اوسکی ہر اک لہر مین تھی
۱۱۰
مچھلیان دوڑ کے آتی تھین اودھر سے جو ادھر
سیر رفتار پری آتی تھی پانی مین نظر
صاف ہر پشت صدف سے تھا عیان حسن گُہر
تھا ہر اک دیدۂ گرداب ویا نور کا گھر
صاف و شفاف تھا پانی جو صفا حاصل تھی
قلب مومن کی طرح نہر مصطفا دل تھی
۱۱۱
مع شبدیز در آیا تھا جو پانی مین جری
غل تھا ہر سمت کہ ہے نہر مین کیا جلوہ گری
خضر نے بڑھ کے یہ الیاس کو دی خوشخبری
داخل نہر ہوا مالک خشکی و تری
حاصل اب جلد قدمبوسی کی دولت کرلو
پسر ساقیِٔ کوثر کی زیارت کرلو
۱۱۲
سُنکے مژدہ ہوے الیاس نہایت خُرم
عرض کی میرے سرو چشم پہ سقّے کے قدم
پسر ساقیٔ کوثر ہے یہ ہے بحر کرم
دیکھنا اسکا زیارت سے علی کی نہین کم
ایک مدت سے زیارت کی تھی حسرت مجکو
شکر صد شکر کہ ہاتھ آئی یہ دولت مجکو
۱۱۳
پیاس کے مارے تھے دو دن سے جو بیتاب فرس
دیکھکر آب روان بھرتا تھا وہ سر و نفس
خاتمہ تھا اوسی گھوڑے پہ وفاداری کا بس
دھیان راکب کا تھا ہر دم نہ تھی پانی کی ہوس
رخ پہ عباس کے مڑمڑ کے نظر کرتا تھا
دیکھکر تشنہ دہن سرد نفس بھرتا تھا
۱۱۴
دیکھا غازی نے جو یہ اسپ وفادار کا حال
اپنے دل مین کیا سقاے حرم نے یہ خیال
اس فرس کو بھی تو دو روز سے ہے پیاس کمال
دمبدم پیاس مین کرتا ہے یہ پانی کا سوال
خوب یہ تابع فرمان ہے وفادار ہے یہ
مر نہ جائے کہین بے آب کہ جاندار ہے یہ
۱۱۵
سوچ کر دل مین یہ چھوڑی جو غبانِ رہوار
رخ کیا پانی کی جانب نہ فرس نے زنہار
پانی تو پی لے فرس سے تھا یہ دم اصرار
شیحہ کرتا تھا وہ گردن کو ہلاکر ہر بار
روکے کہتا تھا کہ ساتھ آپ کا دونگا مین بھی
آپ جبتک نہ پئین گے نہ پیونگا مین بھی
۱۱۶
دھیان عباس کو یہ تھا کہ فرس ہو سیراب
کیا کرین پر کہ نہ رخ کرتا تھا گھوڑا سوے آب
لاکھ چُمکارتا تھا راکب خورشید رکاب
پر جُھکا تھا نہ گردن کو وہ رشکِ سیماب
حلق تر کرنے سے ہر دم رہا انکار اوسے
پانی پینا نہ گوارا ہوا زنہار اوسے
۱۱۷
نہ پیا جب کسی صورت سے بھی رہوار نے آب
دوش پر مشک سکینہ لیے نکلا وہ جناب
سر پہ تھا سایۂ دامان علم مثل سحاب
نصرت و حشمت و اقبال تھے ہمراہ رکاب
خضر و الیاس تو غازی کی چپ و راس چلے
جانب خیمہ عجب شان سے عباس چلے
۱۱۸
مشک اک دوش پہ تھی ایک پہ احمد کا علم
شور تھا دیکھو تو یہ کوثر و طوبی ہین بہم
تھا ترائی مین ابھی شیر خدا کا ضیغم
ناگہان دور دکھائی دیے کچھ اہل ستم
دل مین سوچے نہ کہین راہ مین روکے کوئی
ٹوک لین خود ہمین انمین سے نہ ٹوکے کوئی
۱۱۹
بولے للکار کے اعدا کو علمدار جوان
گھاٹ کو چھوڑ کے کیون بھاگ گئی فوج گران
یا تو وہ لاف و گزاف اور تکبر کا بیان
یا یہ غیرت کہ ہوے بھاگ کے دریا سے روان
پانی اک قطرہ بھی دینے کو نہ چاہا تمنے
اپنے اس عزم کو ہان خوب نباہا تمنے
۱۲۰
امی جُرأت ہپ یہ دوہ تھا بس اور خیر و سری
سمجھے تھے آپ کو نم مالک خشکی و تری
دیکھو ہمنے ہی سہی نہر سے یہ مشک بھری
کیون ہمین گھاٹ پہ آنے دیا گر تم تھے جری
تن تنہا تھا مددگار نہ تھا ساتھ مرے
اوسکی رحمت تھی کہ نہر آگئی اب ہاتھ مرے
۱۲۱
اپنی قوت پہ نہ ہوئے کبھی انسان مغرور
وہی ہوتا ہے جو ہوتا ہے خدا کو منظور
بھر چکے مشک تو ہم پر نہین اتنا مقدور
جو کہین خیمے مین لیجائینگے پانی کو ضرور
ہم بشر ہین ہمین دعوا یہ سزاوار نہین
ہان خدا چاہے تو یہ امر بھی دشوار نہین
۱۲۲
کان مین جب پسر سعد کے پہونچی یہ صدا
متردد ہوا اور شمر سے اوسنے یہ کہا
کچھ نہ بن آئیگی گر پیاسون کو پانی پہونچا
یہ تو ممکن نہین اب انسے کرے کوئی وغا
آج ہمت کو حمیت کو بھی کھویا سب نے
حیف ہے نام شجاعت بھی ڈوبویا سب نے
۱۲۳
تن تنہا سے یہ خوف اور یہ دہشت یہ حراس
دیکھتا ہون کیہ شجاعون کے بھی مختل مین حواس
کثرت فوج ہے گو پر ہے مجھے فتح سے یاس
جنکے پہرے تھے وہ اب جاتے نہین نہر کے پاس
کسی غازی کا قدم آگے نہین پڑتا ہے
ایک پیاسے سے کوئی جاکے نہین لڑتا ہے
۱۲۴
شمر سے کی پسر سعد نے جب یہ گفتار
افسرون سے یہ کہا دوڑ کے اوسنے اکبار
ہے یہی وقت شجاعت کا جوانو ہشیار
پسر شیر خدا جانے نہ پائے زنہار
فتح کا وقت ہے ہمت کو نہ ہارو یارو
خاتمہ ہے جو اسے گھیر کے مارو یارو
۱۲۵
صبح سے جنگ مین ہے جان لڑائی تمنے
شور جسکا ہے شجاعت وہ دکھائی تمنے
دوپہر تک جو یہ تکلیف اوٹھائی تمنے
سب ہے بیکار اگر فتح نہ پائی تمنے
دل مین سوچو تو کہ حاکم سے بھی اقرار ہے کچھ
گھیرنا اک تن تنہا کا بھی دشوار ہے کچھ
۱۲۶
اور تنہا بھی وہ تنہا جسے دو روز کی پیاس
ضعف سے فاقون کے اب ہوش بجا ہین نہ حواس
کوئی ہمدم نہ معاون نہ مددگار ہے پاس
کیا لڑیگا وہ جسے زیست سے خود ہوگی یاس
زخم کھاکر جو یہ دنیا سے گذر جائیگا
دیکھنا خود پسر فاطمہ مر جائیگا
۱۲۷
سُنکے مکار کی تقریر کماندار بڑھے
بھالے ہاتھون مین سنبھالے ہوے سوار بڑھے
تیر جوڑے ہوے چلون مین خطاکار بڑھے
تیغین کھینچے ہوے سب فوج کے جرار بڑھے
ہاے گھنگھور گھٹا ظلم کی چھائی رن مین
برق کی شان بھی تیغون نے دکھائی رن مین
۱۲۸
یہ ہوا دشت مین باجون کی صداؤن کا خروش
چونک اوٹھے خواب اجل مین جو پڑے تھے بیہوش
تیغین چمکا کے بڑھے جنگ کو چار آئنہ پوش
پھر شجاعت کا شجاعان عرب مین ہوا جوش
موج دریا کی طرح رن مین صفین بڑھنے لگے
فوجین بھاگی ہوئین پھر شہر کے مُنھ چڑھنے لگین
۱۲۹
ہر طرف شور تھا دریا سے نہ جانے پائے
کسی جانب قدم آگے نہ بڑھانے پائے
گھیر لو باگ فرس کی نہ اوٹھانے پائے
پیاس تشنہ دہنون کی نہ بُجھانے پائے
تاک کر مشک کو اب تیر لگائو یارو
خون بہا لیجیو پانی تو ب ہاؤ یارو
۱۳۰
سیکڑون تیر جو مشکیزہ پہ اکبار چلے
کھینچ کر تیغ لعینون پہ علمدار چلے
غل ہوا جنگ کو لو ظفر طیار چلے
نسل کفار کو یا حیدر کرار چلے
زلزلہ سے جو زمین دشت کی تھرانے لگی
یا حفیظ کی صدا چرخ سے بھی آنے لگی
۱۳۱
ذوالفقار اسداللہ نبی رن مین حسام
فرس نیز دکھانے لگا دلدل کا خرام
تیغ جس صف پہ چلی ہوگئی وہ دم مین تمام
ایک دم مین تہہ و بالا ہوا سب لشکر شام
تن سے جس گبر کا تلوار نے سر دور کیا
فرس تند نے ٹاپون سے اوسے چور کیا
۱۳۲
ثمر مرگ تھا اوس تیغ شرر بار کا پھل
چکھ لیا جسنے گلو گیر ہوئی اوسکے اجل
صاف ہر وار مین کردیتی تھی وہ فوج کا دل
نہ تو اسوار سلامت تھا نہ کوئی پیدل
خون مین تھین غرق صفین قہر خدا فوج پہ تھا
باڑھ تھی اوسکی کہ دریاے غضب موج پہ تھا
۱۳۳
خون کے دریا کی یہ جنگاہ مین تھی طغیانی
کہ صفین ڈوب کے ہو جاتی تھین دم مین فانی
چار سو دشت مین جلتی تھی ہوا طوفانی
کشتیٔ عمر روان پر یہ چڑھا تھا پانی
کہ بچھی جاتی تھی ہر وار پہ چادر کی طرح
قطع ہر تار نفس ہوتا تھا لنگر کی طرح
۱۳۴
ایک تلوار نے لاکھون ہی کیے قتل لعین
دشت کین مین کہین کشتون سے نہ خالی تھی زمین
چھپتے پھرتے تھے ہر اک سمت وہان دشمن دین
ڈھونڈھتی پھرتی تھی غصے مین بھری چین بجبین
کج ادائی کسی صورت نہوئی کم اوسکی
لین تو جانین پہ طبیعت رہی برہم اوسکی
۱۳۵
گھورتی غیظ مین ہر فرق ستمگار آئی
اائی جس غول پہ اعدا کے شرر بار آئی
مثل شہباز اجل صید پہ تیار آئی
کر گئی قتل جدھر ناز سے اکبار آئی
جانستان ہوگی نہ معشوق کی رفتار ایسی
غل تھا ابتک نظر آئی نہین تلوار ایسی
۱۳۶
لیتی تھی جائزہ جان جدھر آکر وہ پڑی
صف کی صف ہوتی تھی بس ایک نظر مین نظری
کسکو دیتی وہ بحالی کی بھلا خوشخبری
کوئی لاکھون مین بھی تھا اوسکی نگہ مین نہ جری
تھے جو شیر اپنی جگہ پر اونھین بزدل پایا
جسکو دیکھا نہ اوسے رکھنے کے قابل پایا
۱۳۷
نام کے ساتھ گئی سر کو بھی ہر ایک کے کاٹ
قعرِ دوزخ کو دیا ناریون کی لاشون سے پاٹ
خون کے پینے کی غضب پڑ گئی تھی اسکو چاٹ
کہتے ہین بحر فنا جسکو تھا اوس تیغ کا گھاٹ
موج کی طرح لگا جسکو تھپیڑا اوسکا
بس وہین غرق فنا ہو گیا بیڑا اوسکا
۱۳۸
صورت برق غضب گرتی تھی شمشیر جدھر
غول کے غول نظر آتے تھے رن مین بے سر
گرم تھا اوسکا مزاج آگ سے تھی افزون تر
موم ہوے خود و زرہ آنچ لگی اوسکی اگر
شعلے تھراتے تھے دوزخ کے لپک سے اوسکی
۔۔۔۔۔۔۔۔۔۔۔۔ چار آئینہ ہوتے تھے چمک سے اوسکی
۱۳۹
جنگ مین شرق سے تھا تیغ کا قبضہ تا غرب
اونکے مُنھ کٹ گئے تھی جنکی زبان شمع سے چرب
تھی بھلا فوج مخالف مین کسے طاقت حرب
غل تھا اس تیغ کا سکہ ہے اسے کہتے ہین ضرب
کون چڑھ سکتا ہے اس فوج مین مُنھ پر اسکے
آشکارا ہین ہر اک قلب پر جوہر اسکے
۱۴۰
جوشن و بکتر و چار آئنہ و خود و سپر
اوس سے عاری تھے کٹے جاتے تھے سب سرتا سر
مرغ تیر اُڑنے سے مجبور تھے تھراتے تھے پر
مُنھ نہ چڑھ سکتی تھی شمشیر نہ خنجر نہ تبر
تیغ کو مچل سپر جنگ مین دکھلاتے تھے
نیزے ہاتھون مین ستمگارون کے تھراتے تھے
۱۴۱
کس سے ہو سکتا ہے عباس کی جرأت کا بیان
جسکا ہمسر کوئی لاکھون مین بھی نکلا نہ جوان
طاقتِ رستم و سہراب کا کیا ذکر یہان
وہ کہان صولت فرزند یداللہ کہان
انس و جن کیا ہین فرشتون کو ہے وہشت انکی
دیو بھی دب گئے ہین دیکھ کے قوت انکی
۱۴۲
پانؤن پیچھے نہ ٹا واہ ری ثاتب قدمی
نہ رُکا ہاتھ کسی جا نہ کہین تیغ تھمی
پر یہ کثرت تھی کہ ہوتی نہ تھی لشکر مین کمی
ایک صف قتل ہوئی دوسری پھر آکے جمی
تیغزن آئے کہین برچھیون والے آئے
دو رسالون کی جگہ چار رسالے آئے
۱۴۳
تن تنہا یہ اودھر فوج ستم کی کثرت
وہ ہین سیراب ادھر پیاس کی انکو شدت
گھٹ گئی فاقون مین دو روز کے ساری طاقت
جنگ اس حال مین لاکھون سے فداے ہمت
ضعف کیونکر نہو زخمون کی ہے کثرت تن پر
جوش لڑنے کا ہے بیٹھے ہوے ہین توسن پر
۱۴۴
بازوؤن مین وہ کہان زور جو فوجون کو بھگائین
تھک چکے ہاتھ بھی کیا جوہر شمشیر دکھائین
رانین جمتی نہین کس طرح فرس کو دوڑائین
رد کرین حربون کو یا مشک سکینہ کو بچائین
زخم لگتے ہین جو تن پر تو نہین غم ہے ہے
دھیان پانی کی حفاظت کا ہے ہر دم ہے ہے
۱۴۵
شدت ضعف سے بہیوش ہین عباس ادھر
ہے اودھر قتل پر آمادہ ستم کا لشکر
فوج مین کہتے ہین ایک ایک سے یہ شمر و عمر
ہان دلیرو نہ بچے اب شہہ مردان کا پسر
جلدی تیرون سے بدن شیر کا غربال کرو
گر پڑین جب تو علمدار کو پامال کرو
۱۴۶
سُنکے یہ حکم عمر رن سے خطاکار بڑھے
تیر جوڑے ہوے چلون مین کماندار بڑھے
تیغین چمکاتے ہوے صف سے ستمگار بڑھے
قتل کو پیاسے کی ہر سمت سے خونخوار بڑھے
نہ دیا دخل حمیت کو بھی جلّادون نے
آکے اُس شیر کو گھیرا ستم ایجادون نے
۱۴۷
سیکڑون تیر کمانون سے جو چھوٹے اکبار
سارے اعضا ہوے عباس کے زخمون سے فگار
آکے اک تیر ہوا مشک سکینہؑ کے جو پار
پانی لیجانے سے مایوس ہوا وہ جرار
آگیا دھیان کہ اب پانی کو یپاسے ترسے
پانی کے ساتھ بہے اشک بھی چشم تر سے
۱۴۸
بہتا تھا زخمون سے خون آنکھون سے پیہم آنسو
یہ قلق تھا کہ نہ تھا قلب پہ مطلق قابو
درپے قتل تھے تولے ہوے تیغین جو عدو
وار اک پڑ گیا بیکار ہوا اک بازو
ہاتھ جب کٹ کے گرے جنگ کرین پھر کیونکر
دوش پر مشک سکینہ کو دھرین پھر کیونکر
۱۴۹
دوسرے ہاتھ سے چاہا کہ اوٹھا لون تلوار
ناگہان چل گیا اوس شانے پہ بھی تیغ کا وار
کٹ کے وہ ہاتھ بھی تڑپا جو زمین پر اکبار
بولے ہیہات ہوے جنگ سے اب ہم بیکار
غم تھا اب کوئی نہین شاہ کا یاور باقی
ہین عزیز و رفقا مین فقط اکبر باقی
۱۵۰
ہاتھ دونون ہوے جب ابن یداللہ کے قلم
گر پڑا خاک پہ سردار دوعالم کا علم
جُھک کے حسرت سے اوسے دیتے تھے واے ستم
گرز سر پر کسی ملعون نے مارا اوسدم
خاک پر گھوڑے سے تیورا کے وہ جرار گرا
غل پڑا فوج حسینی کا علمدار گرا
۱۵۱
شور قرنا کا ہوا بجنے لگا طبل ظفر
غل تھا ہر صف مین کہ ہان کاٹ لو عباس کا سر
وان دل شہہ کو ہوئی مرگ برادر کی خبر
غم عباس مین خم ہوگئی حضرت کی کمر
روکے فرماتے تھے بیوجہ غم و یاس نہین
درد دل سے یہی پیدا ہے کہ عباس نہین
۱۵۲
غم کسی بھائی کو بھائی کا نہ اللہ دکھاے
دل انسان کو کہان تاب کہ یہ داغ اوٹھاے
اشک خون آنکھون سے کیونکر نہ وہ بیتاب بہاے
سامنے آنکھون کے جب ایسا برادر مر جاے
عاشق و تابع فرمان بھی وفادار بھی ہو
شیر ہو تو قوت بازو بھی ہو جرار بھی ہو
۱۵۳
صبر مین گرچہ ہین ایوب سے شپیر سوا
پر نہین ضبط کا یارا ہے کرین اسکو کیا
جوش ہے خون کا نہ کسطرح کرین آہ و بکا
درد سے دل کے ہین بیتاب امام دوسرا
ہمہ تن ضعف ہین ظاہر ہے کمی طاقت کی
لیے جاتی ہے مگر رن کو کشش الفت کی
۱۵۴
اب عزادارو کرو پیٹ کے سر آہ و بُکا
جاتے ہین لاش پہ بھائی کے شہہ ہر دوسرا
بھائی وہ بھائی کہ پیارا تھا جو بیٹون سے سوا
تھا وہ عاشق شہہ والا کا ۔۔۔۔ تھے اوسپہ فدا
تھی یہ عباس کو اُلفت خلفِ زہرا کی
کاٹ دی عمر غلامی مین شہہ والا کی
۱۵۵
اوس وفادار کی فرقت مین یہ تھا شاہ کا حال
اشک آنکھون سے روان در و جگر جی تھا نڈھال
لاش پر بھائی کے جاتے تھے شہہ نیک خصال
تھم گیا رن مین یکایک فرس برق مثال
شہہ کے ٹھکرانے پہ آگے نہ قدم دھرتا تھا
کچھ اشارے سے شہہ دین سے وہ فراس کرتا تھا
۱۵۶
ناگہان سوے زمین جا پڑی جب شہہ کی نظر
دیکھا اک ہاتھ وہان لوٹتا ہے خون مین تر
دل کو پکڑے ہوے اُترے شہہ مجروح جگر
خاک سے ہاتھ اوٹھاکر یہ کہا رو رو کر
اے مرے قوت بازو مرے پیارے بھائی
کٹ گئے ہاتھ بھی شانون سے تمہارے بھائی
۱۵۷
لیکے اوس ہاتھ کو روتے ہوے شاہ ابرار
تھام کر دل کو اوٹھے اور ہوے گھوڑے پہ سوار
پہونچے مقتل مین جو مرکب کو بڑھا کر اکبار
دیکھا حضرت نے ہجوم سپہ ظلم شعار
آگئے غیظ مین شپیر غضنفر کی طرح
کھینچ کر تیغ کو حملہ کیا حیدر کی طرح
۱۵۸
رعب ابن اسداللہ سے بھاگے گمراہ
سمجھے اس تیغ سے ممکن نہین وطن کو پناہ
بولے للکار کے اعدا کو کہ ہو تم گمراہ
شپیر کو مار کے فرار ہو مثلِ روباہ
خوب سمجھو کہ نہ مُنھ قتل سے موڑونگا مین
اب سلامت تمھین میدان مین نہ چھوڑونگا مین
۱۵۹
ہو گیا ضلالت سے جو خالی میدان
لاش عباس نظر آئی لہو مین غلطان
اوس گھڑی آنکھون مین شہہ کے ہوا تاریک جہان
لاش پر گرکے فرس سے یہ کیا روکے بیان
بھائی تنہائی مین مظلوم سے مُنھ موڑ گئے
گئے فردوس کو اعدا مین ہمین چھوڑ گئے
۱۶۰
میرے عاشق مرے شیدا مرے پیارے بھائی
ہاے پیاسے سوے فردوس سھارے بھائی
مرتے دم مجھکو ادب سے نہ پکارے بھائی
غم سے اب ہم بھی ہوے گور کنارے بھائی
قبر تک آہ جنازہ مرا پہونچا نہ دیا
ہاے تمنے مرے تابوت کو کاندھا نہ دیا
۱۶۱
میرے پیارے مرے آغوش کے پالے بھائی
مرے محبوب مرے چاہنے والے بھائی
درد ہے دل مین مجھے کون سنبھالے بھائی
کر گئے آپ ہمین کسکے حوالے بھائی
چل بسے خلد کو ہے ہے نہ دیا ساتھ مرا
بڑھ گئے چند قدم چھوڑ کے تم ہاتھ مرا
۱۶۲
کیون یہی شرط وفا کی ہے وفدار مرے
دے گئے غم مجھے کس وقت مین غمخوار مرے
ہے گران تیرا الم مجھپہ علمدار مرے
کیا لڑون فوج ستمگار سے جرار مرے
زور ہاتھون مین ہے تو بازوون مین قوت ہے
لڑکھڑاتے ہین قدم ضعف کی یہ شدت ہے
۱۶۳
میرے بھائی میرے شیدا مرے پیارے عباس
روؤن کسطرح تمھین ہوش بجا ہین نہ حواس
اب کہان پاؤن تمھین آہ مرے رتبہ شناس
سوے فردوس گئے توڑ کے بیکس کی آس
مین سمجھتا تھا کبھی مجھسے نہ مُنھ موڑوگے
یہ نہ معلوم تھا غربت مین مجھے چھوڑوگے
۱۶۴
اے انیسؔ جگر افگار بس اب روک قلم
تاقیامت ہے علمدار جری کا ماتم
پیٹ اب سینہ و سر ہے یہ مصیبت اعظم
غم عباس مین روتے ہین شہنشاہ امم
ساتھ شپیرؑ کا دے آہ و بکا مین تو بھی
رولے عباس دلاور کی عزا مین تو بھی
سلام
۱
مجرائی گردش فلک پیر دیکھیے
چوب سنان و گیسوے شپیر دیکیھے
۲
مجرائی باغ خلد کی تعمیر دیکھیے
چلکر بہار روضۂ شپیر دیکھیے
۳
سجاد روکے کہتے تھے چہلم قریب ہے
ملتا ہے تن سے کب سر شپیر دیکھیے
۴
عباس آئے رن مین تو اعدا مین غل ہوا
شیر خدا کے شیر کی تصویر دیکھیے
۵
نکلے وطن سے شہہ تو یہ رو رو کے کہتے تھے
لیجائے کس طرف ہمین تقدیر دیکھیے
۶
زندان مین سر کو پیٹ کے کہتے تھے اہلبیت
کرتی ہے کب رہا ہمین تقدیر دیکھیے
۷
چہلم تلک یہ دشت مین زہرا کی تھی صدا
کب دفن ہوے دلاشۂ شپیر دیکھیے
۸
شہہ کہتے تھے عدم کو گئے سب رفیق و یار
ہم کاروان سے چھٹ گئے تقدیر دیکھیے
قطعہ
۹
روکرسر حسینؑ سے زینب نے یہ کہا
بھائی جفا سے لشکر بے پیر دیکھیے
۱۰
فریاد ہے کہ شمر نے چھنی مری ردا
بلوے مین کھل گیا سر ہمشیر دیکھیے
۱۱
کس یاس سے یہ کہتے تھے مولاے بیکسان
کب تک جفاے لشکر بے پیر دیکھیے
۱۲
کافر کو بعد مرگ مسلمان کر دیا
معجز نمائی سر شپیر دیکھیے
۱۳
جمال نے قلم کیے مرنے پہ شہہ کے ہاتھ
کیا تنگدل تھا بدعت بے پیر دیکھیے
۱۴
سجاد سے جو درد اسیری کو پوچھتا
کہتے تھے استخوان پہ ہے زنجیر دیکھیے
۱۵
دانستہ حرملہ نے خطا کی ہزار حیف
حلق صغیر دیکھیے اور تیر دیکھیے
۱۶
قطعہ
بانو بیان یہ کرتی تھی سرور کی لاش پر
یا شاہ حال بانوے دلگیر دیکھیے
۱۷
ہین ریسمان ظلم سے شانے بندھے ہوے
اعدا نے کی ہے یہ مری توقیر دیکھیے
۱۸
گھبرا رہی ہے ہند مین اب روح اے انیسؔ
چلکر بہار روضۂ شپیرؑ دیکھیے

رباعی
دنیا دریا ہے اور ہوس طوفان ہے
مانند حباب ہستیِ انسان ہے
لنگر ہے جو دل تو ہر نفس بادِ مراد
سینہ کشتی ہے ناخدا ایمان ہے
