www.emarsiya.com
جلد چہارم
مرثیہ میر انیس

1
جینے سے غم شاہ میں بے زار تھی صغرؑا
تنہائی کی آفت میں گرفتار تھی صغؑرا
غش رہتا تھا اس طرح کی بیمار تھی صغرؑا
ہوش آتا تو کرتی یہی گفتار تھی صغرؑا
کہتے تو ہیں سب کڑہتی ہو کیا آئیں گے
غم یہ ہے کہ جیتا نہیں پائیں گے با با

2
جینے نہیں دینے کا غم ہجر کا آزار
بابا کے بھی آگے سے زیادہ ہوں میں بیمار
بستر پہ پڑی رہتی ہوں میں بیکس و ناچار
اٹھتی ہوں گر اک بار تو گر پڑتی ہوں سو بار
آنکھیں ہیں کہیں ہوش کہیں دھیان کہیں ہے
کچھ دل بھی کئی روز سے کہنے میں نہیں ہے

3
جی چاہتا ہے دیکھ لوں بابا کا میں دیدار
اماں کے گلے سے لگوں اصغرؑ کو کروں پیار
بھائی علی اکبرؑ کی بلائیں لوں میں بیمار
پھر مر بھی اگر جاؤں تو کچھ غم نہیں زنہار
جیتے جی موئی جاتی ہوں میں یاد پدر میں
لے لیکے مرے نام کو سب روئیں گے گھر میں

4
دیوار سے در تک مجھے دشوار ہے جانا
کس سے کہوں آ کر مجھے بستر سے اُٹھانا
غش آیا تو مشکل ہے بہت ہوش میں آنا
پھر زیست کہاں جب ہوئی طاقت ہی روانا
سب کہتے ہیں پہلے سے تو آرام ہوا ہے
میاں گور میں جانے کا سر انجام ہوا ہے

5
ہر دم ہے کچھ اب نوع دگر حال ہمارا
طول غم ہجراں نے ہمیں مار اُتارا
سب کر گئے بیمار سے اک بار کنارا
اتنا بھی کسی شخص نے آکر نہ پکارا
ہے گھر میں کوئی یا نہیں فرزند نبیؐ کے
خط لایا ہوں لشکر سے حسینؑ ابن علیؑ کے

6
یہ کہتی تھی اور روتی تھی منھ ڈھاپنے وہ بیمار
نانی نے کہیں سُن لی نواسی کی یہ گفتار
تب آ کے سرہانے لگی کہنے وہ دل افگار
کیا باتیں پڑی کرتی ہو دل سے مری دلدار
میں تو سنوں مجھ سے تو کرو پیار سے باتیں
کرتے نہیں بی بی در دیوار سے باتیں

7
یہ باتیں اکیلی جو کیا کرتی ہو ہر دم
گھبراتی ہو کس واسطے کیا دل کا ہے عالم
ڈرتی ہوں نکل جائے نہ گھبرا کے کہیں دم
کھنے کو مرے مان لو کھاؤ نہ بہت غم
خوش ہونے کی شام و سحر آ جاتی ہے صغرؑا
بابا کی تمہارے خبر آ جاتی ہے صغرؑا

8
صغرؑا نے سنی جب کہ یہ نانی کی نصیحت
حیرت سے وہ بس رہ گئی تصویر کی صورت
بھر بھر کے دم سرد وہ اور تھام کے رقّت
نانی سے یہ بولی وہ مریض دم فرقت
یہ بات تو کچھ ہوش مرے کھوتی ہے نانی
غمگیں کو بھی دنیا میں خوشی ہوتی ہے نانی

9
تب نانی بیاں فاطمہؑ صغرؑا سے یہ سُن کر
کہنے لگی قربان ترے اے مری دلبر
خالق جو کرے وہ ہو ترے واسطے بہتر
کچھ تجھ کو نہ ہو بدلے ترے جاؤں میں ہی مر
بابا کے بچھڑنے کا تجھے رنج و الم ہے
بانؑو سے نہ شرمندہ ہوں مجھ کو یہی غم ہے

10
میں زیست بسر کر چکی اب دن ہیں سفر کے
تم بچی ہو جیتی رہو سائے میں پدر کے
صغرؑا نے کہا اُن سے دم سرد یہ بھر کے
تم سر پہ سلامت رہو زہرؑا کے پسر کے
نانی نہیں مرنے کا مجھے خوف و خطر ہے
پردیس میں یہ پردیسیوں کی جان کا ڈر ہے

11
ہے زیست غم و درد کا باعث مری نانی
ہیں سب مرے چہرے سے عیاں درد نہانی
مر جاؤں تو یہ غم ہے نہ یہ اشک فشانی
دنیا میں رکھے حق علی اکبرؑ کی جوانی
اس طرح نہ رحم آئے گا غربت پہ بہن کی
اکبر رھیں گے فاتحہ تربت پہ بہن کی

12
قاسؑم کے نہایت مجھے آنے کی خوشی ہے
اصغرؑا کو کلیجے سے لگانے کی خوشی ہے
بھیا کو مجھے گودی اُٹھانے کی خوشی ہے
مجھے چاند سے مکھڑے سے ملانے کی خوشی ہے
دیدار سے ایسا ہی جو ترسائیں گے اصغرؑ
مر جائے گی صغرؑا تو کہاں پائیں گے اصغرؑ

13
جیتے مرے آجائیں جو عباسؑ علمدار
جو دل میں لگے ہیں وہ کروں ان سے سب اظہار
جیسا تو وہ کرتے ہیں سکینہؑ کو بہت پیار
ایسا ہی کہوں اُن سے یہ رو رو کے میں بیمار
مانع ہے اگر پیار کی ہمشیر ہماری
کیوں خط نہ لکھا آپ نے تقصیر ہماری

14
دستور ہے کرتے ہیں جسے پیار نہایت
کچھ اس کے عزیزوں سے بھی کرتے ہیں محبت
سب سے تو تمھیں انس ہے اور پیار بہ شدّت
کیا وجہ جو صغرؑا پہ نہیں آپ کی شفقت
ہر چند گرفتار غم و رنج و محن ہوں
جو آپ کی پیاری ہے اسی کی میں بہن ہوں

15
بھینا ہی کی خاطر سے مری پوچھتے گر بات
تب جانتی میں آپ کو الفت ہے مرے سات
یوں تو مری ہر طرح گزر ہی گئی اوقات
پردیسیوں کا خط ہے مگر نصف ملاقات
وہ تو نہ ہوئی جو کہ خوشی تھی مرے جی کی
دو حرف میں ہو جاتی تسلی مرے جی کی

16
یہ کر کے بیاں نانی سے دل اس کا بھر آیا
بعد آنسوؤں کے آنکھوں میں خون جگر آیا
کرتا جو لیا چہرے پہ طوفاں نظر آیا
نانی نے کہا دھیان تمہارا کدھر آیا
موقوف عزیزوں کا گلا ہو گیا صغرؑا
باتیں ابھی کیا تھیں ابھی کیا ہو گیا صغرؑا

17
یہ باتیں تو اچھی نہیں لگتیں مجھے واری
مانا بھی کرو صدقے گئی بات ہماری
واں اشکوں کے پرنالے تھے بس چشموں سے جاری
کیا بولتی منھ سے وہ غم و درد کی ماری
صدمہ الم ہجر کا کھانے لگا اُس کو
چلّا کے یہ روئی کہ غش آنے لگا اس کو

18
گھبرا کے کہا نانی نے اُس کی یہ کسی سے
کہ آوے کوئی مادر عباسؑ علیؑ سے
آنا ہو تو آؤ کہ چلی فاطمہؑ جی سے
سمجھاؤ سمجھتی نہیں مجھ ظلم زوی سے
جی سے کوئی ساعت میں گذر جائیگی سغرؑا
میں ہی رہ جاؤں گی مرجائے گی صغرؑا

19
جا کر یہ کسی نے کہا عباسؑ کی ماں سے
ہوتا ہے سفر فاطمہؑ صغرؑا کا جہاں سے
بیٹھی ہوئی کیا کرتی ہو جلدی چلو یاں سے
کچھ باتیں تشفی کی کرو اپنی زباں سے
عرصہ ہوا آنکھوں کو نہیں کھولتی صغرؑا
چپ ہو گئی ایسی کہ نہیں بولتی صغرؑا

20
گھبرا گئی یہ سنتے ہی عباسؑ کی مادر
اشک آنکھوں میں بھر آئے چلی اوڑھ کے چادر
ام سلمہؑ سے یہ کہا گھر میں پھر آکر
کیا حال ہے کیوں غش ہوئی شپیرؑ کی دختر
آج اور ہی اس بچی کی حالت نظر آئی
کیا اس نے سنا لوگو کہو کیا خبر آئی

21
وہ بولی غش آیا ہے خبر کچھ نہیں بی بی
سمجھاتی ہوں کتنا نہیں لیکن یہ سمجھتی
جب فاطمہؑ صغرؑا کے قریب آ کے یہ بولی
آنکھیں تو ذرا کھولو میں کچھ تم سے کہوں گی
شپیرؑ کے لشکر کی خبر لائی ہوں واری
فرزند پیمبرؑ کی خبر لائی ہوں واری

22
یہ کہ کے جو اس بچی کے بازو کو ہلایا
تب چونک کے یہ فاطمہؑ صغرؑا نے سنایا
ہے ہے ابھی دادی مجھے کیوں تم نے جگایا
تھا خواب میں بابا کو بہت روزوں میں پایا
فرماتے ہیں صغرؑا تجھے کچھ میری خبر ہے
بیٹی کوئی دن میں مرا دنیا سے سفر ہے

23
ان کی تو سنی اپنی میں کچھ کہنے نہ پائی
جو جاگ اُٹھی ہو گئی بابا سے جدائی
ہے ہے مرے بابا نے یہ کیا بات سُنائی
دنیا سے سفر کی نہ مجھے وجہ بتائی
کیا جانیے کیوں جینے سے بیزار ہیں بابا
کیا ہو گیا کس دکھ میں گرفتار ہیں بابا

24
گھبراؤں نہ کیوں اب تو مجھے غم پہ ہوا غم
اب کاہے کو آویں گے یہاں شاہ دو عالم
گھبرانے لگا اور بھی سینے میں مرا دم
تب نانی نے اس سے کہا با دیدۂ پرنم
ظاہر میں جو ہو حرف و حکایات سند ہے
قربان گئی خواب کی کب بات سند ہے

25
یہ کہتی تھی جو شور ہوا شہر کے اندر
آئے سفر کوفہ سے ناموس پیمبرؑ
ام سلمہ دوڑی گئیں سنتے ہی در پر
کیا دیکھا کہ روتے ہیں کھڑے عابدؑ مضطر
اونٹوں کو بٹھایا ہے یہ فریاد و فغاں ہے
جو بی بی اترتی ہے سو یہ کرتی بیاں ہے

26
ہم جیتے پھرے مارا گیا فاطمہؑ کا لال
حیدؑر کا چمن باغیوں نے کر دیا پامال
تلواروں سے منھ چاند سے سب خوں میں ہوئے لال
پیاسوں پہ چلیں برچھیاں کیا ان کا کہیں حال
ہم جیتے ہیں قبروں یہ انھیں رو کے ہم آئے
اب انکو کہاں پائیں جنھیں کھو کے ہم آئے

27
اس گھر سے سدھارے تھے جو ہمراہ ہمارے
دیکھا کئے ہم سامنے وہ سب گئے مارے
نیزوں پہ چڑھا دینے کو سر تن سے اُتارے
پیاسوں کی بنیں تربتیں دریا کے کنارے
مرکز نہ ملا چین کسی تشنہ دہن کو
چالیسویں تک سب رہے محتاج کفن کو

28
بانؑو کی جو رنڈوں کی سی صورت نظر آئی
اور رونے کی دھوم اہل محلہ نے اُٹھائی
ام سلمہ سن کے لگی دینے دوہائی
اسباب اٹھا ماتمی صف جلد بچھائی
صغرؑا سے کہا کر لو گریبان کو پارا
دل کھول کے اب روؤ کہ بابا گیا مارا

29
آگے تو تمھیں رونے کو میں منع تھی کرتی
بیمار تھی تم اور میں غم کھانے سے ڈرتی
اب منع بھی کرنے میں ہے تشویش گذرتی
بن روئے تو مر جاؤ ابھی گر نہ ہو مرتی
تم لڑکی ہو اور داغ یتیمی کا برا ہے
بیمار کو غم کھانے سے رونا ہی دوا ہے

30
یہ سنتے ہی گھبرا گئی وہ بیکس و مضطر
سر پیٹ کے رونے لگی پلّہ لیا سر پر
رو رو کے یہ کہنے لگی اے خالق اکبرؑ
فریاد ہے فریاد لٹا فاطمہؑ کا گھر
تو مالک و مختار قضا اور قدر ہے
میں کس لئے جیتی ہوں مری موت کدھر ہے

31
پھر بولی کہ بابا سے ملا دو مجھے لوگو!
یہ سنتے ہی زینبؑ لگی سر پیٹنے رو رو
بانؑو سے کہا بیٹی کی صورت کو تو دیکھو
بابا کو طلب کرتی ہے گودی میں اسے لو
دم شدت گریہ سے الٹ جائے گا اس کا
ننھا سا کلیجہ ابھی پھٹ جائے گا اس کا

32
لے گود میں بانؑو اسے رو رو کے پکاری
بابا کہاں میں جس کو دکھاؤں تجھے واری
ماں ہو گئی قربان یتیمی پہ تمہاری
نتھ ناک سے قسمت نے اُتروائی ہماری
پردیس میں جنت کو سفر کر گئے شپیرؑ
اے فاطمہؑ میں رانڈ ہوئی مر گئے شپیرؑ

33
قاسم ترے عمّو کا پسر مرگیا بیٹی
عباسؑ جہاں سے سوئے کوثر گیا بیٹی
پانی کو ترستا علی اکبرؑ گیا بیٹی
جنت کو مری گود سے اصغرؑ گیا بیٹی
اس گھر کی جو آبادی تھی سو بس گئی بن میں
میں ٹوٹی لٹائی ہوئی آئی ہوں وطن میں

34
صغرؑا تو یہ سنتے ہی لگی پیٹنے سر کو
رو رو کے سنانے لگی چلّا کے پدر کو
ایسے گئے بابا کہ نہ جیتے پھرے گھر کو
مایوس کیا دختر مجروح جگر کو
اب آس ہے اتنی کہ جو مر جائے گی صغرؑا
اے سیّد بیکس تمھیں تب پائے گی صغرؑا

35
جبتک رہوں گی جیتی تبھی تک ہے جدائی
اور مر گئی تو آپ کی پا بوسی کو آئی
آئے نہ تمھیں اور نہ چچا نے مرے بھائی
آفت مری قسمت نے عجب مجھ کو دکھائی
بیمار کو اس ہجر کی آفت سے نکالو
مجور ہے صغرؑا تمھیں چاہو تو بلالو

36
بے آپ کے بلوائے ملاقات ہے دشوار
مقتل ہی تلک جا نہ سکی جب کہ میں بیمار
پھر آپ تلک مجھ کو پہونچنے کی کہاں بار
بہنوں سے ملی ماں سے ملی میں جگر افگار
کیا کیا ستم اے سیّد ابرار نہ دیکھا
صغرؑا نے مگر آپ کا دیدار نہ دیکھا

37
سنتی ہوں کہ حضرت کے ہی اکبرؑ بھی ہیں ہمراہ
عباس وہیں اور وہیں ہیں قاسؑم نوشاہ
چھوٹا مرا بھیّا علی اصغرؑ ہے وہیں آہ
اس بچے سے ملنے کی زیادہ ہے مجھے چاہ
اس دکھ سے رہائی تمھیں دلواؤ گے بابا
کب سے ہوں میں بچھڑی تمھیں ملواؤ گئے بابا

38
صغرؑا تو یہ کرتی تھی بیاں بادل رنجور
جو کرنے لگی مادر عباسؑ یہ مذکور
اے صاحبو! یہ شک تو مرے دل سے کرو دور
بیٹا جو مرا عاشق شپیرؑ تھا مشہور
شفقت تھی بہت اس پہ حسینؑ ابن علی کی
کچھ اس سے بھی خدمت ہوئی فرزند نبیؐ کی

39
میں سن چکی اتنا تو کہ مارا گیا عباسؑ
مرنا تو یقیں ہو گیا لیکن ہے یہ وسواس
کس وقت تلک جنگ میں بھائی کے رہا پاس
سچ کہ دو جو کچھ گزری ہو توڑو نہ مری آس
کچھ قاسؑم و اکبرؑ پہ تو آفت نہیں دیکھی
شپیرؑ کی خیمے سے تو رخصت نہیں دیکھی

40
رخصت کو تھا وہ جس گھڑی چلتے ہوئے آیا
حق دودھ کا بخشاتا تھا مجھ سے مرا جایا
میں نے اُسے یہ کہ کے تھا چھاتی سے لگایا
شپیرؑ کے قدموں پہ جو سر تو نے کٹایا
تو دودھ بھی بخشوں گی دعا بھی تجھے دونگی
جان اپنی بچائی تو کبھی نام نہ لوں گی

41
زینبؑ نے کہا کیا کہوں عباسؑ کی جرأت
کچھ شہ کے علمدار کی پوچھو نہ حقیقت
قاسؑم سے بھی پہلے وہ طلب کرتا تھا رخصت
پر ابن حسن پا چکا جس وقت شہادت
اس وقت عجب بے کسی تھی شاہ اُمم پر
رخصت کے لئے گرتا تھا عباسؑ قدم پر

42
زنیبؑ سے یہ سن مادر عباسؑ پکاری
شرمندہ کیا تم نے حسنؑ سے مجھے واری
کلثومؑ نے تب یوں کہا با گریہ و زاری
اُس نے تو رضا مرنے کی مانگی کئی باری
کیا کرتا کہ مغموم بہت ہوتے تھے شپیؑر
منھ دیکھتے تھے بھائی کا اور روتے تھے شپیرؑ

43
جب حال سکینہ کا ہوا پیاس سے تغیّر
بس اُس گھڑی ناچار ہوئے حضرت شپیرؑ
بھائی سے کہا کچھ کرو اب پانی کی تدبیر
کچھ بس نہیں اب تم سے جدا کرتی ہے تقدیر
یہ سن کے لگا رونے وہ شیدائے سکینہؑ
اور لیکے گیا مشک وہ سقائے سکینہؑ

44
واں فوج سے لڑ بھڑ کے بھرا مشک میں پانی
اور گھر کو چلا حیدر کرار کا جانی
پھر ٹوٹ پڑے پیاسے پہ وہ ظلم کے بانی
چھانا اسے بھی تیروں سے اور مشک بھی چھانی
پانی بھی بہا تن سے گرے ہاتھ بھی کٹ کر
اور گر پڑا عباسؑ بھی گھوڑے سے الٹ کر

45
اس خوبی سے مارا گیا فرزند تمھارا
دودھ اس کو نہ بخشا تھا تو اب بخشو خدارا
پھر فاطمہؑ زہرا کو وہ کیوں کر نہ ہو پیارا
والله سر اس نے قدم شاہ پر وارا
دکھلائی وہ جانبازی شہ تشنہ دہن کو
راضی کیا حیدؑر کو، محمدؐ کو حسنؑ کو

46
یہ سنتے ہی بس ما در عباسؑ دلاور
قبلہ کی طرف گر پڑی سجدے کو زمیں پر
جب کر چکی سجدہ تو وہ کہنے لگی رو کر
سب مل کے کرو ماتم فرزند پیمبرؑ
یہ جو کہا غل ہونے لگا سینہ زنی کا
اور ذکر تھا شپیرؑ کی تشنہ دہنی کا

47
بولی کوئی جیتے نہ رہے قاسمؑ مضطر
بولی کوئی بے جان ہوئے عباسؑ دلاور
بولی کوئی سرپیٹ کے ہے ہے علی اکبرؑ
بولی کوئی مارا گیا پیاسا علی اصغرؑ
وه رانڈیں تھیں اور ماتم شاہ شہدا تھا
کیا کہیئے انیس اس کو جو کچھ حشر بپا تھا
