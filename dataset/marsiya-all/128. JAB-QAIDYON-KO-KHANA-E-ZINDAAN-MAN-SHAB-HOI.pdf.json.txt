www.emarsiya.com

22


جب قیدیوں کو خانہ زنداں میں شب ہوئی
بچوں کی مارے خوف کے حالت عجب ہوئی
گھٹ گھٹ کے دختر شہؑ دیں جاں بہ لب ہوئی
مضطر کمال بنت امیر عرب ہوئی
آفت کا سامنا تھا نئی واردات تھی
زہراؑ کی بیٹیوں پہ قیامت کی رات تھی

پہلے پہل کی قید وہ، اور وارثوں کے داغ 
یہ رنگ تھا کہ ہووے خزاں دیدہ جیسے باغ
رونے سے اہلِ بیت کو اک دم نہ تھا فراغ
نے چاندنی، نہ شمع، نہ مشعل، نہ واں چراغ
غل تھا کہ ایسے گھر بھی الٓہی جہاں میں ہیں
ثابت نہیں کہ قبر میں ہیں یا مکاں میں ہیں

یوں وہ شکستہ حال تڑپتے تھے ہر نفس
دشوار جیسے صید پہ ہو تنگی قفس
جانوں کو تھی بدن سے نکل جانیکی ہوس
بازو بندھے ہوئے تھے، نہ تھا کچھ کسی کا بس
دل چھاتیوں میں صورت بسمل پھڑکتے تھے
زنداں کے در سے جا کے سروں کو پٹکتے تھے

اُس گھر میں اہل بیت محمدؐ ہوئے تھے بند
جز کہنگی، جسے نہ کسی نے کیا پسند
تنگلی سے ایک ایک کو تکلیف تھی دو چند
تھوڑی سی جا مگر کہیں پست اور کہیں بلند
وہ بی بیاں اسیر تھیں اس قصر زشت میں
ہیں جن کی لونڈیوں کے لیے گھر بہشت میں

زنداں میں جب کہ آل پیمبر ہوے اسیر
کو نین کے امیر کھلے سر ہوئے اسیر
سب رشتہ دار حیدر و صفدر ہوئے سیر
وحشت سرا میں عرش کے گوہر ہوئے اسیر
وہ بی بیاں اسیر تھیں اس قصر زشت میں
ہیں جن کی لونڈیوں کے لیے گھر بہشت میں 

بستی وہ فاطمہ کی کہاں اور وہ گھر اجاڑ
جانوں پہ تھی بنی ہوئی قسمت کا تھا بگاڑ
کیا دل کھلیں کہ شام سے جب بند ہوں کواڑ
دیواریں تھیں بلند کہ چھاتی پہ تھے پہاڑ
گھبرا کے چھت کو بیبیاں ہر بار تکتی تھیں
ٹوٹے مکاں کی رات کو کڑیاں کڑکتی تھیں

کیجے شکستگیٔ خرابہ کا کیا بیاں
ثابت نہ جس میں سقف نہ در اور نہ سائباں
وحشت کا گھر ہر اس کی جا خوف کا مکاں
وہ شب کہ الحذر وہ اندھیرا کہ الآماں
ظلمت سرائے گور تھی زنداں کا گھر نہ تھا
حجرے یہ تنگ تھے کہ ہوا کا گزر نہ تھا

مثلِ دل یزید تھا وہ سب مکاں سیاہ
تاروں کی روشنی کو بھی ملتی تھی واں نہ راہ
چھایا تھا دل جلی ہوئی رانڈوں کا دودِ آہ
حجرے سے چشم تر کے نکلتی نہ تھی نگاہ
دیکھے کسی کی شکل کوئی یہ محال تھا
روزن بھی تھا کوئی تو وہ چشم غزال تھا

شب کا تو ذکر کیا ہے کہ لگتا تھا دن کو ڈر
ظاہر تھے جا بجا حشراتِ زمین کے گھر
تھے وقف آشیان ابابیل سقف و در
نکلا وہ مر کے قید ہوا اس میں جو بشر
گھر تھا اجل کا خانہ رنج و بلا نہ تھا
برسوں سے واں چراغ کسی شب جلا نہ تھا

وہ تیرگی کہ جو شب ظلمات اُس سے دنگ
ہر در بسانِ حجره چشم بخیل تنگ
تھی واں کی صبح و شام سوادِ دیار زنگ
دیوار و سقف و با م و زمیں سب سیاہ رنگ
قید اس میں تھے حرم شہر گردوں مقام کے
کیا صبح مل گئی تھی خرابے کو شام کے

گرمی کی فضل اور ہوا کا وہ احتباس
وہ ضیق اس مکاں کی اور قید کا ہراس
اندوه کا وفور دلوں پر ہجوم و یاس
مائیں جو تہلکے میں تو بچے تھے بے جواس
دیواریں بھی شکستہ تھیں در بھی جھکے ہوے
جا میں بھی غم سے تنگ تھیں دل بھی رکے ہوے

ہردم زمین سے واں کی نکاتا تھا یوں بخار
جیسے دھواں تنور سے اٹھتا ہے بار بار
گرمی سے یوں زمیں پہ تڑپتے تھے سو گوار
جس طرح سے سپند ہو آتش پہ بے قرار
جھک جھاک  کے آسماں کو حسرت سے تکتے تھے
کیسے ہوائے سرد کو بچے بلکتے تھے

جھڑتی تھی واں کی سقف سے ہر دم سروں پہ خاک
تھے گرد سے بھرے ہوئے رانڈوں کے جسم پاک
بھاگی تھی روشنی بھی یہ حجرے تھے ہولناک
کہتے تھے اب مکان یہ گرا اب ہوے ہلا ک
قسمت میں ہے کہ قبر اسی جا نصیب ہو
اچھا تو ہے جو خاک کا پردا نصیب ہو

اک ایک سے یہ کہتی تھی زینبؐ جگہ فگار
لائق نہ اس مکان کے تھے ہم گناہ گار
مجبور جو غریب ہوں کیا اُن کا اختیار
سایا تو ہے سروں پہ کرو شکر کردگار
ہے جائے گر یہ حال شہ مشرقین پر
کیا گزری ہو گی دھوپ میں غش حسینؑ پر

غارت گروں نے لوٹ لیا کہنہ پیرہن
وہ ریگِ گرم اور وہ عربانیِ بدن
ہے ہے وہ شب پہاڑ کی اور کر بلا کا بن
کس طرح جائے بھائی تلک کیا کرے بہن
پیاسا گلا کٹا کے سوئے جس کی راہ میں
سونپی ہے میں نے لاش اسی کی پناہ میں

رسی مرے گلے کی کوئی کھول دے اگر
مقتل کو ڈھونڈھتی ہوئی جاؤں برہنہ سر
نکلی میں جب تو پھر نہیں در کار راه بر
رستے میں پوچھ لوں گی کہ ہے کر بلا کدھر
لیکن ہے یہ کہ لاش کو زینبؐ نہ پائے گی
بھائی کے خوں کی بو مجھے کوسوں سے آئے گی

کہنے لگی یہ اُٹھ کے سکینہ جگہ فگار
لیتی چلو مجھے بھی پھوپھی تم پہ ہمیں نثار
چھپ کر چلی گئیں تو میں رؤوں گی زار زار
تم نے بھی کیا بھلا دیا دل سے ہمارا پیار
مرجاؤں گی اگر نہ پدر سے ملاؤ گی
کیا اس اندھیرے گھر میں مجھے چھوڑ جاؤ گی

رو کر تب اس یتیم سے زینب نے یہ کہا
واری کہاں میں اور کہاں دشتِ کربلا
بے کسی اسیر دام بلا غم کی مبتلا
قیدی کو کون جانے کی دے گا بھلا رضا
بھائی کی لاش پاس اگر رہنے پاتی میں
زنداں میں قید ہو نے کو کاہے کو آتی میں

ہے دشت کربلا کی کسی دن کی یاں سے راہ
ایسے کہاں نصیب کہ حاصل ہو وصل شاہ
گھرمیں یزید کے ہے سر شاہ دیں پناہ
ہم قید اس مکاں میں ہیں ہے جرم و بے گناہ
ہم سا کوئی جہاں میں نہ آفت نصیب ہو
ممکن نہیں کہ سر کی زیارت نصیب ہو

یہ تفرقہ بھی ہوتا ہے کم زیر آسماں
ہے ایک شہر پائے ہیں لیکن الگ مکاں
ہم ہیں کہیں کہیں ہے سر شاہ انس و جاں
میں کس کے آگے اپنی مصیبت کروں بیاں
بے بس ہیں رشتہ دار شہ ذوالفقار کے
حاکم کے ڈر سے رو نہیں سکتے پکار کے

کہنے لگی یہ سن کے سکینہؑ بہ چشمِ تر
ہے ہے پھوپھی نہ آئیں گے کیا اب مرے پدر
حاکم کے گھر میں قید ہیں سلطانِ بحر و بر
اب مجھ کو نیند کاہے کو آئے گی رات بھر
سچ کہتی ہو نہ شاہ خوش انجام آئیں گے
اماں تو کہتی تھیں کہ سر شام آئیں گے

جب رو کے پوچھتی ہوں کہ بابا گئے کدھر
بہلاتی ہیں مجھے کہ سدھارے میں نہر پر
کہتا ہے کوئی دور نہیں شاہ بحر و بر
روؤ نہ تم اب آئیں گے آب آئیں گے پدر
خاطر کی بات کیا کوئی پہچانتا نہیں
سن لیتی ہوں میں سب کی پر دل مانتا نہیں 

سمجھاتی ہیں چچی کہ اب آنسو نہ تم بہاؤ
آرام سے سلاؤں میں گودی میں میری آؤ
اب عنقریب ہے کہ چچا اور پدر کو پاؤ
کہتی ہوں اُن سے میں کہ بھلا تم قسم تو کھاؤ
سچ ہے اگر تو کس لیے بیتاب ہوتی ہو
کیوں منھ کو پھیر کر مری جانب سے روتی ہو

ماں سے جو پوچھتی ہوں کہ تم بھی تو کچھ کہو
وہ کہتی ہیں کہ آؤ مری جاں سو رہو
اس شب کو اور شہ کی جدائی کا غم نہ ہو
کہیو تبھی جو شہ سے ملاقات کل نہ ہو
دل صبح سے اچاٹ ہے بستی اجاڑ ہے
مجھ کو تو کاٹنا اسی شب کا پہاڑ ہے

معلوم ہو گیا مجھے بہلاتے ہیں یہ سب
تا مر نہ جائے قید میں گھٹ کر یہ تشنہ لب
کیا حاصل اس چھپانے سے شاید جیوں گی اب
میں کس بلا میں پھنس گئی ہاں آگے ہے غضب
یہ لوگ تو کبھی نہ مفصل بتائیں گے
میں اپنی جان دوں گی جو بابا نہ آئیں گے

یہ ذکر تھا ابھی کہ ہوا بند قفل در
زنداں میں اور ہو گئی ظلمت زیادہ تر
گھبرا کے دیکھنے لگیں رانڈیں اِدھر اُدھر
جز تیرگی کسی کو نہ آتا تھا کچھ نظر
تڑپے یہ دل کہ سینوں میں سانسیں اکھڑ گیئں
ماؤں سے بچے بچوں سے مائیں بجھڑ گیئں

نظروں سے صورتیں جو ہوئیں یک بہ یک نہاں
ہاتھوں سے ڈھونڈھنے لگیں بچوں کو بیبیاں
پلائی ہے جو اسی میں بانوؑ کے خستہ جاں
دیکھو تو بیبیو! کہ ہے اصغرؑ مرا کہاں
دل پر سکینہؑ جان کے صدمے گذر نہ جائیں
بچے مرے دہل کے اندھیرے میں ڈر نہ جائیں

پھرتا تھا گھٹینوں ابھی ہاں میرا نو نہال
بچے کا میرے صاحبو رکھیو ذرا خیال
کہنے لگی یہ زینبؑ بے کسی بہ صد ملال
کس کی تلاش میں ہو کہاں ہے تمہارا لال
ملتا نہیں ہے پھر جسے ہاتھوں سے کھوتے ہیں
تم جن کو ڈھونڈھتی ہو وہ مقتل میں سوتے ہیں

چھاتی کو پیٹ کر یہ پکاری وہ سو گوار
لو جانتی تھی میں کہ یہیں ہے وہ گل عذار
ہے دور مجھ سے ہائے مرا طفلِ شیر خوار
اصغرؑ تمہارے ننھے سے لاشے کے میں نثار
اے لال دامن شہر خوش خو میں سوتے ہو
ماں سے بچھڑ کے باپ کے پہلو میں سوتے ہو

راتوں کو اُٹھ کے دودھ یہ ماں اب کسے پلائے
کس کی بلا ئیں پیار سے لے کس کے صدقے جائے
آجاؤ ماں کے پاس اگر نیندواں نہ آئے
ان چھوٹے چھوٹے پاؤں کو ہاتھوں سے ماں دبائے
الفت جو ہے پدر کی تو ماں کا بھی درد ہو
گود اُن کی گرم ہو مری چھاتی بھی سرد ہو

بانوؑ کے اس بیاں پر بلکتے تھے سب حرم
باقرؑ پکارتے تھے کہ کیونکر جیئن گے ہم
چلاتی تھی سکینہؑ کہ گھٹتا ہے میرا دم
زنداں کا در بھی ہو گیا معمول ہے ستم
کھولے گا قفل کون جو عباسؑ آئیں گے
لو اب پدر کدھر سے مرے پاس ائیں گے

ٹکرا کے سر اندھیرے میں چلائیں گے اسیر
اب روشنی کہاں سے بھلا لائیں گئے اسیر
گرمی کے مارے اور بھی گھبرائیں گے ایسر
ہے ہے یہ کیا غضب ہوا مر جائیں گے اسیر
دربانوں کو پکارو پیمبرؐ کے واسطے
کھلوا دو فقل فاتح خیبر کے واسطے

زنداں کا در کدھر ہے مجھے لے چلوشتاب
دربانوں سے کہوں گی میں بادیدۂ پر آب
دادا ہے مرا شہر علوم نبیؐ کا باب
مجھ پر کرو گے رحم تو ہو گا تمہیں ثواب
پھر کل سے بے کسوں کو نظر بند کیجیو
آلیویں بابا جان تو در بند کیجیو

بولا نہ جب کوئی تو ہوا غم زیادہ تر
دیوار پکڑے پکڑے گئی وہ قریب در
پیٹ کو ہلا ہلا کے پکاری وہ نوحہ گر
در بانو جاگتے ہو کہ سوتے ہو بے خبر
بے کس ہوں تشنہ لب ہوں فلک کی ستائی ہوں
کچھ تم سے اپنا حال میں کہنے کو آئی ہوں

بولا کوئی کہ کون ہے تو اے نحیف و زار
دل ہو گیا ہے تیری صدا سن کے بے قرار
اک آہ سرد بھر کے یہ بولی وہ دل فگار
آفت زدہ اسیر و پریشاں و سوگوار
چھوٹے سے سن میں قیدی زندان شام ہوں
میں دختر حسین علیہ السلام ہوں

پوتی ہوں اُس کی جو کہ ہے کو نین کا امیر
شیر الہ بادشہِ آسماں سرِ بر
ایسا کریم تھا وہ دو عالم کا دست گیر
جس نے ہزاروں قید سے چھڑوا دیئے ایسر
شہرت جہاں میں ہہت مشکل کشا کی ہے
ہم آج ہیں اسیر یہ قدرت خدا کی ہے

کہتی نہیں میں یہ کہ کرو قید سے رہا
چھٹ جائیں گے کبھی کہ اسیروں کا ہے خدا
کھانے کی کچھ طلب ہے نہ پانی کی التجا
ہاں قفل کھول دو گے تو دوں گی تمہیں دعا
جائیں گے ہم کہاں کہ تمہارے حوالے ہیں
با با حسینؑ آج کی شب آنے والے ہیں

اصغرؑ ہے اُن کے ساتھ یقیں ہے کہ جلد آئیں
ایسے نہیں ہیں وہ کہ مجھے رات بھر کے رلائیں
چوکی کے لوگ سو رہیں در پر مجھے بٹھائیں
دھڑکا مجھے یہ ہے کہ کہیں آکے پھر نہ جائیں
نیند آئے گی نہ مجھ کو بہت بے قرار ہوں
بھاگے کوئی اسیر تو میں ذمہ دار ہوں

منظور ابھی نہیں تمہیں در کھولنا اگر
آکر پکاریں شاہ تو تم کھول دیجیو در
دے جاتی ہوں پتہ تمہیں اُن کا میں نوحہ گر
معلوم ہو گا صاف کہ طالع ہوا قمر
بو زلف مشک فام کی مہکے گی دور سے
چھٹکے گی چاندنی رُخِ روشن کے نور سے

باندھے ہیں مصطفے کا عمامہ وہ تابدار
اور ہے نشانِ سجدہ ستارہ سا آشکار
ہالہ سا گرد ماہ کے ہے خط مشک بار
زیب کمر ہے شیر الٓہی کی ذوالفقار
گہ ذکر حق ہے گاہ زباں پر درود ہے
سوکھے لبوں سے پیاس کی شدت نمود ہے

ساتھ اُن کے ہوئے گا علی اکبرؑ سا گلِ عذار
گیسو لٹکتے ہیں رُخ روشن پہ اُس کے چار
تصویر ہے نبیؐ کی سراپا وہ ذی وقار
یوسفؑ ہیں مصر حسن کے بھائی کے میں نثار
نجم فلک پسینے کے قطروں سے ماند ہیں
دنیا کی روشنی ہیں اندھیرے کے چاند ہیں

ہوں گے جلو میں حضرت عباسؑ نوجواں
ہوتا ہے جس سے دبدبۂ شیر حق عیاں
اس شیر کا نشان یہ ہے اور یہ شکوہ وشاں
اک دوش پر تو مشک ہے اک دوش پر نشاں
قمری تو قد پہ چال پہ صدقے قدر وہیں
نام خدا علیؑ کے گلستاں کے سر وہیں

مجھ بن نہ سوئے ہوں گے شہنشاہ خوش خصال
بے خواب میں ہوں اُن کو بھی ہوگا مرا حال
تم دیکھ لیجو مجھ سے ہے اُلفت انہیں کمال
آتے ہی تم سے پوچھیں گے پہلے ہی میرا حال
میں خود کہوں گی مجھ پہ جو آفت گذر گئی
مرجائیں گے پدر یہ نہ کہنا کہ مرگئی

ہوتے نہیں عزیز کے دختر و پسر
پر مجھ کو چاہتے ہیں وہ سب سے زیادہ تر
سوتی تھی ان کی چھاتی پہ منھ رکھ کے رات بھر
زنداں میں اب زمیں پہ تڑپتی ہوں تا سحر
موقوف ان پہ میری حیات وممات ہے
آنے کا ہے یہ دن یہی وعدے کی رات ہے

بولے لگاہ باں کہ ترا دھیان ہے کدھر
جا ماں کے پاس بیٹھ کہاں تو کہاں پدر
لے صبح کے ہوے نہیں کھلنے کا قفل در
کیا شمر کے طمانچوں کا تجھ کو نہیں ہے ڈر
دن کو بھی روتی رہتی ہے شب کو بھی روتی ہے
لے ہم کو سونے دیتی ہے نے آپ ہوتی ہے

ماتی ابھی سے کا ہے کو کرتی ہے شور و شیں
جا قفل کھول دیں گے بھلا آئیں جو حسین
رونے سے تیرے شب کو بھی ملتا نہیں چین
ہر وقت کے سنے نہیں جاتے ہیں تیرے بین
بلوائیں شمر کو تری تعزیر کے لیے 
رونا نہ کم کرے گی تو شبیرؑ کے لیے

ماں نہیں قید ہو گئیں آتش سے گھر جلا
آیا بچانے کوئی بڑے وقت میں بھلا
کھالے طمانچے جب تو ترا زور کب چلا
کس دیوے آ کے شہر نہ رسی سے بھر گیا
ماں سے چھٹے تو اور بھی صدمہ دو چند ہو
ایسا نہ ہو جدا کسی حجرے میں بند ہو

یہ بات سُن کے سہم گئی وہ جگر فگار
دروازے سرک کے لگی رو نے زار زار
دالاان سے پکاری یہ بانوئے نا مدار
بی بی کدھر گئیں ادھر آؤ یہ ماں نثار
کھولے گا کون در کسے چلاتی پھرتی ہو
واری کہاں اندھیرے میں ٹکراتی پھرتی ہو

زنجیر ورنہ رات کو کھولیں گے یہ لعیں
ماں صدقے جائے گھڑکیاں کھانے کو کیوں گئیں
پست و بلند خوانہ زنداں کی ہے زمیں
گھبرا کے گر پڑو نہ اندھیرے میں تم کہیں
دشمن ہر اک ہے لشکر اہل عناد میں
سونا بھی آج بھول گئیں شہ کی یاد میں

بولی سکینہ جان رہے تن میں یا کہ جائے
بیٹھی ہوں جب تلک کہ سواری پدر کی آئے
بے جرم کان زخمی ہونے اور طمانچے کھائے
جو چاہے مجھ فلک کی ستائی کو پھر ستائے
واں کہا ہے یاں نہ بیٹھ کے آنسو بہاؤں میں
اچھا مجھے پدر سے ملا دو تو آؤں میں

اکبرؑ کے صدقے جاؤ بھلاؤ ہمارا پیار
سمجھو کہ ایک ہی ہوئی باپ پر نثار
مشکل ہے صبر دل پہ مرا کیا ہے اختیار
اب کوئی دم تن سے نکلتی ہے جان زار
راحت بہت نصیب میں کم لے کے آئے ہیں
اتنی ہی عمر خلق میں ہم لے کے آئے ہیں

اصغرؑ کو اپنی گود میں لو مجھ سے کیا ہے کام
پیاری تھی سارے گھر کی میں تھے جب تلک امام
تم اپنے دل میں سمجھو کہ میں ہو گئی تمام
اماں بس اب پکارو نہ لے لے کے میرا نام
سبطِ رسولؐ سے مجھے پیارا نہیں کوئی
بابا ہی جب نہیں تو ہمارا نہیں کوئی

بیٹی سے روکے بولی یہ بانوئے تشنہ لب
ہاں بی بی سچ ہے میری ہی تقصیر ہے یہ سب
میں نے ہی شہ سے تم کو چھڑایا ہے بے سبب
لو آؤ بس معاف کرو جرم ماں کا آپ
جو چاہو کہہ لو ایسی ہی تقصیر وار ہوں
سمجھو نہ ماں یہ جانو کہ خدمت گزار ہوں

صدقے ہے جان تک مری گھر بار کیا ہے چیز
میں اک تمہارے باپ کی ادنٰی سی ہوں کینز
سب سے سوا ہے یوسف زہراؑ تمہیں عزیز
میں جانتی ہوں کیا مجھے اتنی نہیں تمیز
واری گلا جو ماں کا کیا سب بجا کیا
میں نے تمہارے باپ سے تم کو جدا کیا

بابا کے آگے سچ ہے بھلا ماں کی قدر کیا
کسرائی میں ، وہ احمدؐ مرسل کا دلربا
ہزار تم ہو مجھ سے میں اصغرؑ سے ہوں خفا
پوچھی خبر نہ ماں کی دیا ساتھ باپ کا
بیٹوں کا کیا گلا ہے بھلا وہ تو دور ہیں
تقصیر وار ہیں ہمیں سب بے قصور ہیں

مشہور ہے کہ چاہتے ہیں باپ کو پسر
بیٹی کو ماں سے ہوتی ہے الفت زیادہ تر
اک بد نصیب ہم ہیں کہ مر جائیں بھی اگر
بیٹوں کو کچھ خیال نہ بیٹی کو کچھ خبر
گو ہم نہ ہوں عزیز وہ ہم کو تو پیارے ہیں
ماں سمجھیں، یا نہ سمجھیں سب آنکھوں کے تارے ہیں

روتی ہوئی یہ کہہ کے اٹھی بانوے حزیں
بیٹی کو ڈھونڈھتی ہوئی دروازے تک گئیں
روتی تھی منھ کو کُرتے سے ڈھانپے وہ مہ جبیں
پاس آکے ماں نے سر سے قدم تک بلائیں لیں
سر کو جھکا کے پہلے تو وہ پیچھے ہٹ گئی
پھر ننھے ہاتھ اٹھا کے گلے سے لپٹ گئی

لے آئی ماں گلے سے لگا کر یہ چشم تر
چپ ہو کے اُن کی گود میں لیٹی وہ نوحہ گر
بیٹھیں اسیر بی بیاں سب گرد آن کر
 ہاتھوں سے کوئی پاؤں دباقی تھی کوئی سر
ماں لیتی تھی بالائیں پھوپھی صدقے جاتی تھی
بابا بغیر نیند اُسے لیکن نہ آتی تھی

ماں کہتی تھی تھپک کے مری جان سو رہو
زخمی ہیں پھر نہ دُکھنے لگیں کان سو رہو
فرماتی تھیں پھوپھی کہ میں قربان سو رہو
کبریٰ یہ کہتی تھی بہن اک آن سو رہو
چی چاہتا ہے چین لے کوئی وہم تمہیں
بابا جب آئیں گے تو جگا دیں گے ہم تھیں

کہتی تھی ایک ایک سے رو کر وہ ماہ رو
تھی شہ کے ساتھ شام سے سونے کی مجھ کو خو
کیا نیند آنے غم سے جگر ہو گیا لہو
سینہ کہاں وہ چاند سا اور اب کہاں وہ بو
تھوڑا ستم سہا ہے بچھڑ کر حسینؑ سے
سوؤں گی اب تو قبر میں جاکر میں چین سے

لوگو بس اب رکھو نہ مری زندگی کی آس
بابا تو آچکے ہیں جائیں گے اُن کے پاس
ماں نے کہا کرو نہ مری جاں کلام یاس
باتیں یہ سن کے اور میں ہوتی ہوں بے حواس
اصغرؑ تو جا کے بھول گئے ماں کی یاد کو
کیا تم بھی بھول جاؤ گی اس نا مراد کو

بی بی تمہیں بتاؤ بھلا ماں کا کیا قصور
بابا اگر ہیں دور تو میں تو نہیں ہوں دور
صاوق ہے اپنے قول کا وہ کبریا کا نور
اتنا کہوں گی میں کہ حسینؑ آئیں گے ضرور
کیا دوگی ہم کو آج جو بابا کو پاؤ گی
پر یاد رکھو یہ کہ ہمیں بھول جاؤ گی

تم کو سکھائے رکھتی ہوں جس دم پدر ملے
صدقے گئی نہ آنے کے کیجو بہت گلے
ہاں واری سچ ہے غنچۂ دل کس طرح کھلے
یوں اُس کو بھول جاتے ہیں جو باپ سے ملے
دفتر مصیبتوں کا بھی اپنے نہ کھولوں گی
تم جب تک نہ بولو گی میں بھی نہ بولوں گی

سچ ہے کہ صاحب اُن کی یہ بھائی نہ مجھ کو بات
بچی کو میری غم ہے مجھے تلخ ہے حیات
بوسے جو منھ کے لینے لگیں شاہِ خوش صفات
رکھ لیجو اپنے چہرے پہ تم چھوٹے چھوٹے ہات
آزردگی کی ہے یہ جگہ کیوں چلے گئے
اصغرؑ کو ساتھ لے گئے تم کو نہ لے گئے

اک آہ سرد بھر کے یہ بولی وہ نوحہ گر
اماں میں چپ رہوں گی بھلا آئیں تو پدر
رونے لگیں گے ڈھونڈھ کے جب وہ اِدھر اُدھر
اس وقت گر پڑوں گی میں قدموں پر دوڑ کر
اتنا تو کہہ دو مجھ سے اگر مر نہ جاؤں گی
صدقے تمھارے منھ کے میں بابا کو پاؤں گی

میرے طمانچے کھانے کا اُن سے نہ کہیو حال
اماں! بہت کُڑھیں گے شہنشاہ خوش خصال
ہوئے گا غیظ سے علی اکبرؑ کا رنگ لال
عباسؑ نامدار کو آجائے گا جلال
منظور ہے کہ قیدِ ستم سے رہائی ہو
ایسا نہ ہو کہ پھر کہیں اُن سے لڑائی ہو

کیوں اماں جاں ! قبلۂ عالم ابھی جو آئیں
روکر کس اشتیاق سے مجھ کو گلے لگائیں
جیتا خدا کرے علی اصغرؑ کو ساتھ لائیں
صدمے جو گزرے ہیں ابھی سب مجھ کو بھول جائیں
سو جاں سے میں نثار شہ خوش خصال کے
کیا سوؤں ہاتھ چاندسی گردن میں ڈال کے

لے کر بلائیں بانوے بے کس نے یہ کہا
اے عاشق پدر تری باتوں کے میں فدا
سمجھو تم اب یہیں اُنھیں عرصہ نہیں ذرا
آکے کوئی گھڑی میں شہنشاہِ کربالا
بابا سے ہم بغل تمہیں ہونا نصیب ہو
چھاتی پہ اُن کی رات کو سونا نصیب ہو

صدقے گئی جب آئیں شہنشاہ انس و جاں
میرا گلا نہ کیجو تم اُن سے سکینہؑ جاں
تقصیر جو ہوئی وہ تمہیں بخشو واری ماں
آزردہ مجھ سے ہوں گے بہت سرور زماں
لشکر یزید کا دم غارت نہ ٹل سکا
سیلی لگائی جب تو مرا بس نہ چل سکا

بیٹی سے ماں نے کیں جو یہ باتیں بہ چشم تر
جاگی بہت تھی سو رہی وہ عاشقِ پدر
سب ہو گئے خموش ایران نوحہ گر
بدلی نگاہ بانوں نے چوکی بجا پہر
فاقوں میں قیدیوں نے ادھر شکر رب کیا
اور اس طرف یزید نے خاصہ طلب کیا

زنداں میں مضطرب تھے اسیران نوحہ گر
وہ ہولناک شب وه اندھیرا کہ الحذر
بیٹھی تھیں فرش خاک پر رانڈیں برہنہ سر
بدلی نگاہ بانوں نے چو کی بجا پہر
فاقوں میں قیدیوں نے ادھر شکر رب کیا
اور اُس طرف یزید نے خاصہ طلب کیا

جلدی محلسرا میں روانہ ہوا طعام
خاصہ چُنا خواصوں نے بازینتِ تمام
ہاں ہند کو بلاؤ یہ بولا اسیر شام
تب اک کینز خاص نے اس سے کیا کلام
خاصہ نہ دن کو نوش کیا ہے نہ سوئی ہیں
بی بی سحر سے آج کئی بار روئی ہیں

لپٹی رہی ہیں منھ کو لیپٹے بہ صد ملال
چہرہ ہے زرد رونے سے آنکھیں ہیں دونوں لال
کنگی نہ سر میں کی ہے نہ سرمے کا ہے خیال
کیوں دل گرفتہ ہیں نہیں کھلتا کسی پہ حال
حمام نے کیا ہے نہ کپڑے بدلتی ہیں
منھدی کے بدلے وہ کف افسوس ملتی ہیں

گہنا ُتار ڈالا ہے یوں جی میں آئی ہے
بے وجہ سوگواروں کی صورت بنائی ہے
تکیہ ہے یر یہ اشکوں کی ندی بہائی ہے
مسند پہ بیٹھنے کی قسم کل سے کھائی ہے
یہ شکل رنج و غم کی ہے اس با تمیز کی
جیسے سنانی آئے کسی کے عزیز کی

بولا خبر یہ سنتے ہی وہ بانی ستم
جا کر کہو کہ دیر سے یاں منتظر ہیں ہم
دوڑیں یہ حکم سن کے خواصیں کئی بہم
نا چار ہندہ اۡن کے بیٹھی بہ چشم نم
ہرگز یزید کی تو نہ جانب نگاہ کی
دیکھا طعام گرم تو اک سرد آہ کی

پوچھا یزید نے کہ ہے کچھ بد مزد مزاج
بولی یہ ہند ہوتا ہے ہاں درد دل میں آج
ہے ظلم اور تم کا ترے عہد میں رواج
اپنے جگر کے زخم کا میں کیا کروں علاج
تجھ کو تو عید ہے مجھے صدمے گزر رہیں
یہ کون ہیں جو راتوں کو فریاد کرتے ہیں

بتلا یہ سب اسیر مسلماں ہیں یا نہیں
قوم ان کی کیا ہے صاحبِ ایماں ہیں یا نہیں
محبوب کبریا کے ثنا خواں ہیں یا نہیں
آیا یہ لوگ قاتل قرآں ہیں یا نہیں
سنتی ہوں بے کس ان سے نہ ملوں گے زمانے میں
یہ کس خطا پہ قید ہوئے قید خانے میں

ہیں کیا یہ لوگ منکر پیغمبر آلہ
شاید نہیں علیؑ کے گھرانے سے اُن کو راہ
کیوں ہاتھ سب کے باندھے ہیں کھلتا نہیں ہے آہ
کاٹا ہے کس کا سر کے لوٹا ہے بے گناہ
کافر ہے وہ عناد جسے پنجتن سے ہے
کیا دشمنی کچھ ان کو حسینؑ و حسنؑ سے ہے

کوئی اگر کہے بھی تو میں مانتی ہوں کب
ابرار و حق پرست ہیں قیدی یہ سب کے سب
میں سن چکی ہوں آپ صدا ہے نماز شب
فاقوں میں بھی وہ کرتے تھے تا صبح شکرِ رب
گرمی سے گو کہ سینوں میں دم ان کے رکتے ہیں
ماؤں کے ساتھ سجدے میں بچے بھی جھکتے ہیں

قیدی ہیں پر قضا کبھی ہوتی نہیں نماز
رکھتے ہیں پانچوں وقت زمیں پر سرِ نیاز
آواز میں سنا نہیں یہ سوز یہ گداز
سجدے میں حق سے کہتے ہیں کچھ اپنے دل کا راز
چھوٹے بڑوں کی عادت طاعت گزاری ہے
آٹھوں پہر درود زبانوں پہ جاری ہے

قیدی ہے ظاہرا کوئی بیمار و ناتواں
معلوم کچھ نہیں کہ وہ لڑکا ہے یا جواں
آواز اک ضعیف سی آتی تھی ہر زماں
کیسا کراہتا ہے سحریک وہ نیم جاں
یہ درد ہے صدا میں کہ دل ٹکڑے  ہوتے ہیں
رونے پہ اس کے لوگ محلے کے روتے ہیں

کرتا ہے جب تلاوت قرآں وہ حق کا نور
ہوتا ہے لحن حضرت داؤود کا ظہور
رشتہ کچھ اس کو مصحف ناطق سے ہے ضرور
قرآں کے حرف حرف کے معنے پہ ہے عبور
تقریر کیا فصیح ہے کیا خوش بیان ہے
گویا زبان اس کی خدا کی زبان ہے

دن بھر تو اس کو رہتا ہے غش اور درد سر
کرتا ہے نصف شب مناجات تا سحر
واللہ کیا دعاؤں کے فقروں میں ہے اثر
بہہ جائے آب ہو کے جو پتھر کا ہو جگر
شاید کوئی عزیز شہِ مشرقین ہے
صورت حسن میں حسنِ صدائے حسینؑ ہے

کہتے ہیں صبر و شکر اے اللہ رے حوصلہ
شکوہ نہ طوق کا ہے نہ زنجیر کا گلہ
جاری ہے صبح وشام عبادت کا سلسلہ
ہردم رواں ہے چشم سے اشکوں کا قافلہ
گردن جھکی ہوئی ہے خدا پر نگاہ ہے
لب پر کبھی تو آہ کبھی لا الٓہ ہے

سنتی ہوں ننھے بچے بھی دوچار ہیں اسیر
لڑکی بھی کوئی قید ہے رشکِ مہ منیر
رونے سے اُس کے لگتے ہیں میرے جگر پہ تیر
کیا قہر ہے یہ ظلم غریبوں پر اے امیر
دکھ دے کسی کو یہ نہیں عادت کریم کی
قرآں میں کی ہے حق نے سفارش یتیم کی

اے سست رائے قلب کو اتنا بھی کر نہ سخت
عقبیٰ میں رو سفید ہو تو او سیاہ بخت
رہتے ہیں سر جھکائے ہوئے بار در درخت
ڈر ہے مجھے کہیں نہ اُلٹ جائے تیرا تخت
حاکم کو خوف چاہئے قہرالٓہ سے
اکثر گری ہے برق یتیموں کی آہ سے

کرتے ہیں لطف و رحم فقیروں پر اغنیا
عقبیٰ میں کام آتا ہے یاں کا دیا لیا
خالق نے اپنے ملک کا حاکم مجھے کیا
جز نام نیک کون جہاں میں سدا جیا
زنداں میں قیدیوں کا بہت حال غیر ہے
کچھ خبر کر کہ خیر سے عقبیٰ بخیر ہے

قاروں کا گنج او ستم ایجاد کیا ہوا
نمرود کس طرف گیا شداد کیا ہوا
تھا پہلے وہ جو بانی بیداد کیا ہوا
فرعوں بد نہاد سا جلاد کیا ہوا
وہ قبر میں ہیں آج جو کل تھے رواق میں
ڈھونڈھو تو خاک بھی نہیں کسریٰ کے طاق میں

گرمی کی فصل اور یہ مکاں تنگ ہائے ہائے
اب رحم کر ارے کوئی معصوم مر نہ جائے
فاقے سے ہوں، وہ قید میں اور نعمتیں تو کھائے
پانی تو پیاس میں کوئی جا کر انھیں پلائے
دل سے بھلانہ وعدہِ روز نخست کو
بیمار دوا نہ غذا تندرست کو
کھانے کو میں نہ ہاتھ لگاؤں گی کیسی بھوک
اٹھتی ہے بار بار کلیجے میں میرے ہوک
اُن کے بغیر مجھ کو یہ کھانا ہے مثل خوک
یہ بے کسوں پہ ظلم غریبوں سے یہ سلوک
خوش ہوگا حق دلوں کو یتیموں کے شاد کر
کیا رحم تھا کرم کو محمد کے یاد کر

کافر کے گھر کو بھی کبھی لوٹا نہ بعد جنگ
چادر گلے میں ڈال کے کھینچا ہوئے نہ تنگ
جو ہاتھ آیا دے دے دیا سائل کو بے درنگ
عسرت یہ تھی کہ فاقوں میں باندھا شکم پہ سنگ
اس بادشاہِ دیں کو نہ کچھ فکراور تھی
رانڈوں کی پرورش تھی یتیموں کی غور تھی

یکساں تھا خلق آپ کا شاہ و فقیر سے
بھلاتے تھے فقیر کو بر تر امیر سے
اتیں تھیں پرورش کی یتیم و یسیر سے
کرتے تھے سیر انھیں رطب و شہد و شیر سے
ہر شب کو قیدیوں کی خبر لینے جاتے تھے
دو دن کے بعد نان جویں آپ کھانے تھے

ہے آج تک جہاں میں علی کے گرم کا شور
ہر ایک کی زباں پہ ہے نقل فقیر کور
تھا بازوے رسولؐ میں دست خدا کا زور
پرواہ رے کرم نہ گوارا تھا رنج مور
کی اس نے کچھ زبان سے شکایت تو ڈر گئے
کاندھے پر رکھ کے مشک کے صغیفہ کے گھر گئے

رانڈوں کے وارث اور یتیوموں کے تھے پدر
قاتل پہ مرتے مرتے رکھی رحم کی نظر
ہر دم حسینؑ پر یہ تقید تھی اے پسر
قیدی کے بھی طعام کی رکھیو ذرا خبر
راضی نہ اُس کے قتل پہ مشکل کشا ہو ئے
مشکلیں جو باندھ دیں تو سبھوں سے خفا ہوئے

خلق خدا ہے معترف خلق مجتبا
دریائے فیض ابر کرم منبع سخا
یادش بخیر ذکر کروں کیا حسینؑ کا
آقا کو دیرگاه سلامت رکھے خدا
دونوں جہاں میں کیا برکت ایک سے ہے
قائم جو ہے زمیں تو انھیں کے قدم سے ہے

دنیا ہو اور حسین میں اس نام کے نثار
فیض نبیؐ تو عصمت خاتونِ روزگار
ہے بات بات میں کریم شاہ ذوالفقار
اور خلق میں نظیر حسنؑ ہے وہ ذی وقار
خو ہے پیمبروں کی شہ مشرقین میں
ہیں جمع کس قدر حسنات ایک حسینؑ ہیں

تھی میں بھی فیض صحبت مولا سے بہڑور
پیدا کیا ہے حق نے عجب طرح کا بشر
نیلے نشاں ہیں چاند سے کاندھوں پہ جلوہ گر
لے کراناج جاتے ہیں خود بے کسوں کے گھر
اس پر بھی ہر گھڑی یہ دعا ہے الٓہ سے
یا رب بچایئو مجھے بار گناه سے

اس سالب طریق ہدایت کے میں فدا
یشرب کے حج کو آتے ہیں اکثر پیادہ پا
ناقے تو مجھے ہوتے ہیں آگے وہ مقتدا
خالق نے اُن پہ ختم کیا زہد واقفا
اس سال بھی سنا ہے کہ تشریف لائے ہیں
کعبے میں اہل بیت بھی ہمراہ آئے ہیں

کیا جانے حج کے بعد سدھارے ہیں وہ کدھر
لونڈی نے پھر سنی نہیں آقا کی کچھ خبر
رہتی ہوں اس خیال میں پہروں میں نوحہ گر
کعبے میں گھر گئے ہوں نہ سلطان بحر و بر
ہے دھوم کچھ دنوں سے جدال و قتال کی
یارب تو خیر کیجیو زہرا کے لال کی

اس خاندان میں کون رہا ہے سوائے شاہ
قائم رکھے جہان میں شہ کو میرا الٓہ
آگاہ ہوں کہ شاہ سے کینہ تجھے تھا آہ
ہے ہے کیا نہو کہیں زہرا کا گھر تباہ
بیتاب ہوں خیال شہِ نیک نام میں
شہزادیاں اسیر نہوں فوجِ شام میں

وسواس کا مقام تردد کی ہے یہ جا
روتے ہیں نام لے کے یہ قیدی حسینؑ کا
پھر تھا نہ شک مجھے کوئی ہوتا جو دوسرا
گر ہے تو اک حسینؑ ہے زہرا کا دل رہا
اس نام پاک سے برکت ہے جہان میں
عقدے وہ کھول دیتے ہیں سب ایک آن میں

کیں ہند نے یہ درد کی باتیں جو ایک بار
ہر قلب پر ستم کی چلی تیغ آپ دار
اللہ رے جوش ما تم سلطان نامدار
رویا جھکا کے سر کو یزید زنوں شعار
خنجر غمِ حسینؑ کا دشمن پہ چل گیا
کیا نام میں اثر ہے کہ پتھر پھگل گیا

رو کر پھر اس سے کہنے لگی ہند خوش سیر
ہوں بے قرار صورت بسمل میں نوحہ گر
گر کہہ تو دیکھ آؤں اُنھیں جاکے اک نظر
شاید انھیں سے شہ کی مفصل سنوں خبر
ہیں غیر یا عزیز شہِ انس و جاں کے ہیں
دریافت تو کروں کہ یہ قیدی کہاں کے ہیں

ناچار ہو کے ہند سے ظالم نے کہا
جا دیکھ آ اُنھیں مرا نقصاں ہے اس میں کیا
واں جاکے اور ہوئے گا تجھ کو قلق سوا
سنتے ہی یہ کلام اٹھی ہند با وفا
پہلو میں مضطرب تھا دل اس حق پرست کا
اٹھتے ہی جلد حکم دیا بند و بست کا

سب عورتوں کو لے کے چلی جب وہ حق شناس
کہنے لگیں یہ تب، جو کنیزیں تھیں آس پاس
کپڑے یہ ملگجے ہیں، بدل ڈالیے لباس
اُس نے کہا کہ ہے مرے دل پر ہجوم یاس
اک دم میں سوگواروں کو میں دیکھ آتی ہوں
کیسا لباس کیا کسی شادی میں جاتی ہوں

میلے ہی کپڑے چاہیے جب دل پہ ہو ملال
کچھ سوچ ہے مجھے تمہیں کچھ اور ہے خیال
کنگھی وہ کیا کرے کہ پریشاں ہوجس کا حال
ہے سر کا گوندھنا بھی مجھے اس گھڑی وباں
جی چاہتا ہے یہ کہ گریبان چاک ہو
کپڑے تو سب سیاہ ہوں اور سر پہ خاک ہو

لازم ہے بزم غم میں عزا دار بن کے جائے
خود روئے پیٹے بین کرے اور اُنہیں رلائے
واں دار توں کا سوگ ہے کپڑے کسے دکھائے
روتا ہے دل مقام ہے عبرت کا ہائے ہائے
کپڑے بدل کے رانڈوں میں جانا ردا نہیں
ان میں چلی ہوں جن کے سروں پر ردا نہیں

نکلی محل سرا سے یہ کہہ کر وہ خوش سیر
تھیں ساتھ ساتھ چند خواصیں بھی نوحہ گر
پہونچی جناب حضرتِ زینبؑ کو یہ خبر
رنگ اڑ گیا یہ کہنے لگیں سر کو پیٹ کر
اپنا نہیں خیال بزرگوں کا پاس ہے
ہے ہے کہاں چھپوں وہ مری رو شناس ہے

بے شرم کی جگہ کہ میں ہوں خواہر امام
غمگین و سوگوار و پریشان و تشنہ کام
ہم ہیں فقیر ہم ہیں امیروں کا گیا ہے کام
لوگوبتا نہ دیجو کہیں اس کو میرا نام
پوچھے جو وہ کسی سے کہ زینب کدھر گئی
کہ دبجیو کہ بھائی کے ہمراہ مرگئی

سن کر ہر اک سے با نوئے ناشاد نے کہا
کیا حاصل اضطراب سے قسمت کا جو لکھا
لوگو خدا کے واسطے چپکے رہو ذرا
رورو کے سو گئی ہے ابھی میری دل رہا
پھر حشر قید خانے میں ہوگا جو روئے گی
چونکی اگر تو صبح تک پھر نہ سوئے گی

چپ ہو گئے یہ سن کے اسیران نوحہ گر
جا بیٹھی ایک گوشے میں زینبؑ جھکا کے سر
آئی سواریٔ زن حاکم قریب در
درباں بھی دور ہٹ گئے دروازہ کھول کر
دحشت پہ قید خانے کی جس دم نگاہ کی
ہاتھوں پہ ہاتھ رکھ کے خواصوں کے آہ کی

دل ہند کا تو رندھ گیا تھرا گیا جگر
بولی ٹھہر کے ڈیوڑھی پہ یہ قبر ہے کہ گھر
دیکھا کوئی مکاں نہیں تاریک اس قدر
پوچھو کوئی کسی سے کہ ہیں بی بیاں کدھر
ایسا کبھی ظلم کرتا ہے کوئی جہان میں
بندے خدا کے بند ہیں ایسے مکان میں

بڑھ کر کسی کنیز نے تب یہ کیا بیاں
بی بی کوئی اسیروں میں زندہ نہیں ہے یاں
چلئے محل میں آپ بھلا جائیں گی کہاں
قابل نہیں حضور کے جانے کا یہ مکاں
اگر غش ہوئے تو آپ میں آیا نہ جائے گا
ہم سے تو اس خرابے میں جایا نہ جائے گا

آزردہ ہو کے کہنے لگی ہند نوحہ گر
عبرت کا یہ مقام ہے لونڈی خدا سے ڈر
آخر جو اس میں قید ہیں وہ بھی تو ہیں بشر
تا راج یوں جہاں میں نہ ہووے کسی کا گھر
جانے وہی کلیجے پہ جس کے چھڑی لگے
ایسی نہ بات کہہ کہ خدا کو بڑی لگے

یہ بات کہہ کے آگے بڑھی وہ بصد الم
اک آفتاب دیں نظر آیا اسیر غم
حلقہ گلے میں طوق کا زنجیر میں قدم
بولی ٹھہر کے وہ کہ رہے شوکت و حشم
انسان ہے یہ اندھیرے میں یا شمع طور ہے
آئی ندائے غیب کہ خالق کا نور ہو

پڑھی ہوئی درود گئی جب قریب تر
اللہ رے حسن کرنے لگی خیر گی نظر
غل عورتوں میں تھا یہ فرشتہ ہے یا بشر
اُترا ہے آسماں سے خراے میں یا تمر
رتبے میں ہے بزرگ نسب میں جلیل ہے
ثابت ہے صنف سے کہ نہایت علیل ہے

کوئی بلائیں لے کے یہ کہتی تھی بار بار
اے بے کس و اسیر و بلا تیرے میں نثار
ہے ہے گلا یہ چاند سا اور طوق خار وار
یہ گوری گوری پنڈلیاں زنجیر سے فگار
لوگو بزرگ اس کے مقرر اسیر ہیں
گویا جناب یوسفؑ کنعاں اسیر ہیں

بولی کوئی کہ عابد و زاہد ہے یہ جواں
گھٹا جبیں پہ کثرتِ طاعت کا ہے نشاں
ایماں کا نور چہرۂ انور سے ہے عیاں
دیکھا نہیں حیسا سے کہ ہیں کون بی بیاں
بر حق شریف قوم یہ گردوں اساس ہے
اشراف کو ہر ایک کی حرمت کا پاس ہے

جو غیر کی طرف نہ حیا سے کرے نظر
ماں بہنیں ایسے شخص کی بلوے میں ننگے سر
یہ خیر ہوے جس کی طبیعت میں اس سے شر
ٹوٹے غضب خدا کا معینوں کی جان پر
تقویٰ یہ اس کی عفت و عصمت گواہ ہے
قرآن ہم اٹھا لیں کہ یہ بے گناہ ہے

افسوس ایسے بندۂ صالح پہ یہ تعب
زنداں میں کاٹتا ہے تڑپ کر تمام شب
بستر زمیں کا اور یہ تن زار ہے غضب
آنکھیں جو بند ہیں یہ لقا ہت کا ہے سبب
ہے خامشی دلیل عبادت کے شوق کی
گردن جھکی ہوئی ہے گرانی سے طوق کی

باتیں یہ کر سکے بی بیاں روتی تھیں زار
سینے میں تھا مگر نہ دلِ ہند کو قرار
کہتی تھی دیکھ کر رخِ اقدس کو بار بار
کسی ملک کا رئیس ہے یا رب یہ ذی وقار
آنکھوں میں صاف پھرتی ہے صورت امام کی
تصویر ہے حسینؑ علیہ السلام کی

آخر دبا کے پاؤں یہ ہوئی وہ نیک نام
اٹھیے کہ دیر سے میں کھڑی ہوں پۓ سلام
بولے یہ آنکھیں کھول کے مولائے خاص و عام
اس بے کس و یتیم و بلا کش سے کیا ہے کام
ہجر پدر میں تلخ ہے لذت حیات کی
طاقت نہ آنکھیں کھولنے کی ہے نہ بات کی

بولی یہ ہند کب سے علالت ہے میں نثار
فرمایا ساتویں سے محرم کی ہے بخار
اُس نے کہا طبیب کو دکھلاؤ حال زار
فرمایا خير شافی مطلق ہے کردگا ر
راضی ہیں اس پہ ہم جو رضائے حبیب ہے
دی ہے یہ تپ اُسی نے جو سب کا طبیب ہے

رنج و بلا کو لطلفِ خدا جانتے ہیں ہم
دکھ میں کراہنے کو گلا جانتے ہیں ہم
ہر درد جاں ستاں کو دوا جانتے ہیں ہم
عارض ہو عارضہ تو شفا جانتے ہیں ہم
کچھ غم نہیں مرض سے اگر حال غیر ہے
صحت ہماری یہ ہے کہ عقبیٰ بہ خیر ہے

ایذا کو چین رنج کو راحت سمجھتے ہیں
شیریں کو تلخ شور کو لذت سمجھتے ہیں
صابر ہیں نانِ جو کو بھی نعمت سمجھتے ہیں
مرنے کو راہ حق میں سعادت سمجھتے ہیں
عسرت ہو دکھ ہو قید ہو فاقہ کشی رہے
دولت یہی بڑی ہے کہ خالق خوشی رہے

یہ ذکرسن کے رونے لگی ہنب باوفا
کی عرض کیا ہے اسم مبارک حضور کا
گردن جھکا کے قبلۂ چارم نے یہ کہا
بے کس عزیز مردہ گرفتار و بے نوا
کیا پوچھتی ہے نام و نشاں خاکسار کا
ایک بندۂ حقیر ہوں پروردگار کا

زیبا ہے نام پاک پے خالق ودود
روزی رسان عالمیاں ، واجب الوجود
جو معرض فنا میں ہیں کیا اُن کی است و بود
فطروں کی کیا بساط جابوں کی کیا نمود
در پیش منزل لحد خوف ناک ہے
آغاز اپنا خاک ہے انجام خاک ہے

تھے مرتضےٰ علیؑ کے جہاں میں بہت خطاب
شیر خدا امیر عرب مالک الرّقاب
کارہ تھا پر ترقی ظاہر سے وہ جناب
ہوتے تھے شا کہتا تھا جو اُن کو بوتراب
جس کو فروتنی ہے وہی سر بلند ہے
خالق کو خاک ساری انساں پسند ہے

اس نے کہا بتائیے والد کا اپنے نام
فرمایا فاقہ کش وطن آواره تشنہ کام
مقتول نیزهٔ و تبر و خنجر و حسام
جس کو ملا نہ پیاس میں پانی کا ایک جام
بے گور و بے کفن جسد پاش پاش ہے
سریاں ہے کربلاے معلیٰ میں لاش ہے

پوچھا وطن کو اُس نے تو بولے شہ زمن
دار فنا مقام فنا منزل محن
بیٹھے فقیر تھک کے جہاں ہے وہی وطن
بے خانماں اسیر و پریشان و خستہ تن
پردیس میں تباہ ہوے شہر چھٹ گیا
جنگل میں ہم بھی لٹ گئے اور گھر بھی لٹ گیا

اس نے کہا کہ طوق سے ہوئے گا دم گھٹا
فرمایا جس میں خالق کونین کی رضا
گھٹتا ہے گر گلا تو نہیں اس کا کچھ گلا
بندے ہیں امر حق میں ہمیں اختیار کیا
صابر ہیں غیر شکر خدا کیا سخن کریں
ہم وہ نہیں کہ شکوۂ طوق و رسن کریں

وہ بولی اور بھائی بھی کیا تھے مہ منیر
فرمایا ہاں جوان تھا اک اور اک صغیر
جرأت میں بے عدیل تھے صورت میں بے نظیر
دونوں کو تین روز نہ پانی ملا نہ شیر
اعدا کو دشمنی تھی صغیر و کبیر سے
برچھی سے ایک قتل ہوا ایک تیر سے

غش ہو گئے یہ کہہ کے امام فلک اساس
تھرا کے واں سے آگے بڑھی ہند بے حواس
پہونچی ٹھہر ٹھہر کے جو سیدانیوں کے پاس
رانٹوں کی شان دیکھ کے بولی وہ حق شناس
چہرے سبھوں کے غیرت خورشید و شاہ ہیں
گویا کہ اہل بیت رسالت پناہ ہیں

پیدا ہے ان کی شان سے سیدانیوں کی شاں
ظاہر ہے صبر و شکر سے سادات کا نشاں
یا ہاشمی ہیں یا علوی ہیں یہ خستہ جاں
کس میں یہ معرفت کے سخن اور یہ بیاں
یہ لا کھ گر چھپائیں تو کب مانتی ہوں میں
خوشبو کو اہل بیت کی پہچانتی ہوں میں

مٹی میں گو بھرے ہوے ہیں ان کے روئے پاک
چھپتا ہے کوئی چاند پر ڈالے ہزار خاک
ہر چند ہیں صعوبت زنداں سے سب ہلاک
روشن ہے قید خانہ تاریک و ہولناک
میں کس طرح کہوں کہ یہ آل عبا نہیں
ہاں فرق اتنا ہے کہ سروں پردہ نہیں

چہروں کی آب وتاب پر لوگو کرو تو عور
دیکھا ہے قیدیوں کا کسی نے کبھی یہ طور
بازو ہیں ایک رسی میں ہے ہے یہ ظلم وجور
بچے بھی ہیں بندھے ہوئے دیکھو ستم یہ اور
مٹی میں مل گیا یہ چمن وامصیبتا
ان گوری گردنوں میں رسن وامصیبتا

آکر قریب کہنے لگی ہندِ خوش خصال
اے بیبیو! ہٹا دو ذرا رخ سے اپنے بال
مجھ سے تو کچھ بیان کرو اپنے دل کا حال
کھیتی تمھاری ہو گئی کس بن میں پائمال
کیوں لے گئے عدو تمہیں بلوائے عام میں
کس جرم میں اسیر ہوئے ملک شام میں

سنتی ہوں میں مدینے میں ہے آپ کا وطن
اللہ کچھ کہو خبر سرورِ زمن
ہیں خیریت سے حضرت شیر کی بہن
زندہ رکھے جہاں میں انہیں رب ذوالمنن
وہ بی بی روح بنت رسالت پناہ ہے
عصمت پر جس کی خالق اکبر گواہ ہے

کیوں بی بیو ! بتاؤ خدا کے لئے ذرا
ہے خیر سے مدینے میں فرزند مرتضا
سنتی ہوں اب جوان یں ہم شکل مصطفا
سر سبز رکھے باغ جہان میں اُنہیں خدا
شہرت ہے ابن فاطمہ زہراؑ کے ماہ کی
حسرت تو شہ کو ہوئے گی اکبرؑ کے بیاہ کی

حق سے یہی ہے شام و حراب مری دعا
آقا مرے جہاں میں سلامت رہیں سدا
اکبرؑ کا سہرا بانوؑ کو دکھلائے اب خدا
گھر میں بہو کو لائے جگہ بندِ مصطفا
ارمان نکلے باد شہ مشرقین کا
آباد گھر ہو فا طمہؑ کے نورعین کا

جب ہند ختم کر چکی رو رو کے یہ کلام
بانوؑ کے پاس آئے یہ بولی وہ نیک نام
صدقے گئی بتایئے کیا آپ کا ہے نام
للہ کچھ کہو میں ہوئی جاتی ہوں تمام
زنداں میں سب سیروں کی سردار آپ ہیں
ان قیدیوں کی قافلہ سالار آپ ہیں

بانو نے اُس سے پھر یہ کہا تھام کر جگر
ہم قیدیوں کے نام ہیں منظلوم و نوحہ گر
زینبؑ کو پھر تبا کے یہ بولی بہ چشم تر
بی بی یہ جو کہ روتی ہیں نہوڑائے اپنا سر
تو دل میں جانتی ہے میں ان کی عزیز ہوں
مختار یہ مری ہیں میں ان کی کنیز ہوں

وہ بولی کے ہیں آپ کے فرزندہ خوش سیر
فرمایا رو کے لٹ گیا بی بی ہمارا گھر
تیر و سناں سے قتل ہوئے رن میں دو پسر
زنداں میں اک اسیر ہے مظلوم و نوحہ گر
ٹکڑے کے صدمۂ فرقت سے ہوتے ہیں
جو گود پلے تھے وہ جنگل میں سوتے ہیں

یہ سن کے ہند رونے لگی تب بہ اشک و آه
پھر مڑ کے روئے حضرت زینبؑ پہ کی نگاہ
رخ سے ہٹائے بال تو حالت ہوئی تباہ
بے ساختہ کہا کہ زہے قدرتِ الٓہ
ہرگز غلط نہیں جو مجھے اشتباہ ہے
زنیبؑ تمھیں ہو خالق اکبرؑ گواہ ہے

کہنے لگی یہ ہند سے زینبؑ جگر فگار
کیوں فال بر نکالتی ہے منھ کے بار بار
اے ہند اُن کا نام نہ لے بہر کردگار
نسبت نہ اُن سے دے کہ ہے وہ فاطمہؑ وقار
اعدا تو مجھ کو لے گئے بلوائے عام میں
دشمن نہ اُن کے قید ہوں زندان شام میں

وہ شاد کام اور میں بے کس جگر فگار
آبا د وہ ہیں اور میں زنداں میں سوگوار
بلوے میں لے گئے مجھے اعدا بہ حالِ زار
باہر گنیز نکلی نہیں اُن کی زینہهار
وہ بی بی پردہ دار ہے اور خوش خصال ہے
زینب میں ہی ہوں یہ ترا بے جا خیال ہے

یہ سن کے بے قرار ہوئی ہند خوش خصال
دیکھا بغور رخ تو یہ بو لی بہ صد ملال
اے میری شاہ زادی چھاؤ نہ مجھ سے حال
زینبؑ تمہیں ہو خواہر شبیر با کمال
تم کو قسم ہے فرقِ شہِ شرقین کی
جلدی کہو خبر مرے آقا حسینؑ کی

یہ کہہ کے پنٹنے جو لگی ہند ذی وقار
فرط قلق سے دل ہوا زینب کا بے قرار
چلائیں سر کو پیٹ کے با چشم اشک بار
اے ہند کٹ گیا سر شبیرؑ نامدار
پانی دیا نہ سبطِ رسالت پناہ کو
حاکم نے بے گناہ کیا قتل شاہ کو

اے ہند کیا کہوں خبر شاہ تشنہ لب
ہنگام عصر کٹ گیا زہرؑا کا باغ سب
مطلق ڈرانہ نہ خالق اکبرؑ سے بے ادب
چوب یزید اور لب شبیؑر ہے غضب
رونے نہ پائے مانم شاہِ شہید میں
سر ننگے لے گئے ہمیں بزم یزید میں

کیا پوچھتی ہے تو خبر شاہِ بحر و بر
فرقِ حسینؑ تھا کبھی نیزے پر جلوہ گر
باندھا درخت میں کبھی خولی نے بے خطر
لٹکا در یزید پہ سبط نبیؐ کا سر
یاں تک تھی دشمنی سپر بد خصال کو
پتھر لگائے راہ میں زہراؑ کے لال کو

اے ہند رن میں شاہ کے یاور ہوئے شہید
عباسؑ قتل ہو گئے اصغرؑ ہوئے شہید
بن بیا ہے دشت میں علی اکبرؑ ہوئے شہید
شپر کا لال اور مرے دلبر ہوئے شہید
مرجھا کے فاطمہ کی نہ کھیتی ہری ہوئی
بچوں سے گود ہوگئی خالی بھری ہوئی

میداں میں بے کفن ہے ابھی لاش نقشِ پاک
ہے ہے وہ اوس اور وہ میدان ہولناک
وا حسرتا وہ گرم ہوا اور وہ فرش خاک
کس طرح دل نہ ہو مرا سینے میں چاک چاک
چہلم تلک ہوا نہ شہِ مشرقین کا
اب تک پڑا ہے خاک پہ لاشہ حیسنؑ کا

منگوایا ہند نے جو سیرِ شاہِ بحر و بر
مجرے کو اٹھ کھڑے ہوئے قیدی بہ چشم تر
جب سر پہ شاہ دیں کے سکینہ نے کی نظر
چلائی رو کے ہائے غضب مر گئے پدر
دنیا سے تشنہ کام سفر کر گئے حسینؑ
لو مجھ پہ اب یہ راز کھلا مر گئے حسینؑ

پھر سر کو پیٹتی ہوئی دوڑی وہ سوگوار
دامن میں لے لیا سر شبیرؑ نامدار
منھ رکھ کے منھ پہ شہ روئی وہ دل فگار
صدمہ ہوا نکلنے لگی تن کے جان زار
دنیا میں اُس کی زیست کا نقشہ بدل گیا
جنبش ہوئی لبوں کو بس اور دم نکل گیا

بانوؑ نے سر کو پیٹ کے تب یہ کیا بیاں
بس مل چکیں حسینؑ سے قرباں جائے ماں
اے نورِ عین اب نہ کرو نالۂ و فغاں
ایسا نہ ہو کہ گھٹ کے نکل جائے تن سے جاں
بچھڑے ہیں کب سے بادشہِ مشرقین سے
ہم بھی تو مل لیں فاطمہ کے نورعین سے

اٹھی یہ کہہ کے بانوے بے کس برہنہ سر
دیکھا پڑی ہے خاک پہ بے جاں وہ نوحہ گر
زینب کو پھر دکھا کے یہ بولی چشم تر
بچی کو میری لے گئے سلطان بحر و بر
زنداں کے تھے وہ ظلم کہ عاجر تھی جان سے
افسوس چل بسی مری پیاری جہان سے

بی بی تمھاری ننھی سی میت کے میں نثار
منھ سے اُٹھاؤ کُرتے کا دامن پھر ایک بار
جی بھر کے تمکو دیکھ لے اور جگر فگار
اماں کو اپنے پاس بلا لو تو ہو قرار
فرصت ہمیں نہ ہوگی کبھی شور و شین سے
تم یاں سے جاکے قبر میں سوؤگی چین سے

ہے ہے اٹھائے قید میں کیا کیا نہ رنج و غم
باندھا گلے کو شمر نے رسی سے ستم
بابا کو یاد کر کے جو روتی تھیں دم بہ دم
دیتے تھے گُھڑ کیاں تمہیں یہ بانی ستم
زخمی ہیں کان پھول سے عارض کبود ہیں
اب تک نشاں طمانچوں کے رخ پر نمود ہیں

بی بی خدا پہ خوب ہے روشن ہمارا حال
چادر تلک نہیں ہے چھپاؤں جو سر کے بال
کس طرح دوں کفن تجھے اے میری خردسال
نا دار ہوں میں پاس نہ دولت ہے اور نہ مال
سنگ الم سے شیشۂ دل پاش پاش ہے
دو گز کفن کے واسطے محتاج لاش ہے

ہوتا جو واری پاس مرے کچھ بھی مال و زر
تربت بتاتی ننھی سی میں سوختہ جگر
نابوت پر میں باندھتی سہرا یہ چشم تر
جو پوچھتا تو بس یہی کہتی میں نوحہ گر
میت یہی ہے بنت شہ مشرقین کی
دنیا سے آج اٹھ گئی عاشق حسینؑ کی

بس اسے انیسؔ بزم میں ہے گریۂ و بکا
وقت دعا ہے خالق اکبر سے کر دعا
یا رب بحقِ احمدؐ و زہرایٰ و مجتبا
دکھلا دے جلد روضۂ سلطانِ کربلا
دم لب پہ ہے زیارت مولا نصیب ہو
بیمارِ غم کو قرب مسیحا نصیب ہو
