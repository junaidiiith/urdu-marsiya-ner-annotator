www.emarsiya.com

مرثیہ 19

اے مومنوا کیا شور ہے ماتم کا جہاں میں

اے مومنو! کیا شور ہے ماتم کا جہاں میں
رولو کہ بھروسا نہیں اک دم کا جہاں میں
چرچا ہے غم شاہ دو عالم کا جہاں میں
ساماں نظر آتا ہے محرم کا جہاں میں
اسباب خوشی دل سے فراموش ہوئے ہیں
مردم صفت کعبہ سیہ پوش ہوئے ہیں

عالم ہے عزادار شہنشاہ زمانہ
ہے در نجف رتبے میں ہر اشک کا دانہ
سینہ میں جگر تیر الم کا ہے نشانہ
ہر شیعہ کا گھر بن گیا ہے تعزیہ خانہ
دل شمع صفت جلتے ہیں منہ اشکوں سے نم ہیں
داغوں کی تو قندیلیں ہیں، آہوں کے علم ہیں

سر پیٹیں نہ کیوں خلق کے سٹردار کا غم ہے
عالم میں دو عالم کے مدد گار کا غم ہے
مختار کے سرکار کے سرکار کا غم ہے
رو لو یہ غم حیدر کرار کا غم ہے
سایہ انھیں روزوں میں اٹھا حق کے ولی کا
ہر گھر میں ہے غل بائے علی ہائے علی کا

خود نفسك نفسى جسے فرمائیں محمدؐ
گھر خالق اکبر کا ہو جس شیر کا مولد
بے فصل جو ہو بعد نبیؐ صاحب مسند
اس پر یہ ستم خلق میں ہوں جس کی نہیں حد
جو بت شکن و کفر شکن قلعہ شکن ہو
اس شیر الہی کا گلا اور رسن ہو

اس ماہ مبارک میں عبادت کا ہے احکام
جس کی سحر عید سے بہتر ہے ہر اک شام
اللہ تو بندوں پہ کرے بخشش و انعام
صائم کو نمازی کو کریں قتل بدانجام
جب تیغ ستمگر سر حیدر پہ علم ہو
محراب کے اس صدمہ سے کیوں پشت نہ خم ہو

صائم ہیں سب اس مبدء فیاض کے مہماں
ہر ایک کو کرتا ہے عطا نعمت عظماں
خالق نے اسی ماہ میں نازل کیا قرآں
تا فیض تلاوت سے شرف پائیں مسلماں
تھا رحم نہ مطلق دل ناپاک عدو میں
آلودہ کیا مصحف ناطق کو لہو میں

پیدا ہوئے کعبہ میں شرف پہلے یہ پایا
یہ مرتبہ حصے میں کسی کے نہیں آیا
آغوش مبارک میں محمد نے لٹایا
معراج ملی عرش سے برتر ہوا پایا
تو قیر ولادت بھی ملی گھر میں خدا کے
مولا کو شہادت بھی ملی گھر میں خدا کے

اصحاب سے فرماتے تھے یہ احمد مختار
بالفرض قلم ہوئیں جو سب خلق کے اشجار
اور بن کے مرکب ہوں رواں چشمہ و انہار
تحریر کو جن و ملک و انس ہوں تیار
پھر دیکھو تو باقی نہ سیاہی نہ قلم ہو
شمّہ بھی نہ حیدر کے فضائل کا رقم ہو

دیکھے کوئی آدم کے ذرا علم کا رتبا
ایوب کا صبر و الم اور نوح کا تقویٰ
یحییٰ کی بزرگی شرف ہیبت موسےٰ
حشمت تو سلیمانؑ وہ اور طلعت عیسیٰ
یوسفؑ کے جمال و ادب و جاہ کو دیکھے
وہ ایک نظر روئے ید اللہ کو دیکھے

مجلس میں کوئی اس کی فضیلت کو ہے پڑھ کر
عصیان زباں محو کرے خالق اکبر
آنکھوں سے جو دیکھے تو ملے چشمہ کو شہ
جامع ہو تو کانوں کے گنہ دُور ہوں یکسر
لکھے تو خوشی پنجتن پاک کے دل ہوں
ہاتھوں کے بھی سب جرم سر دست بحل ہوں

کیونکر نہ کروں لحمك لحمی اسے اکثر
اک نور سے مخلوق ہیں ہم دونوں برادر
ہے خلق میں یوں میرے لیے حیدر صفدر
جس طرح سے یہ میرے بدن پر ہے مرا سر
پھاڑوں میں گریباں جو وہ دامن سے جدا ہو
پھر جسم ہے بیکار جو سر تن سے جدا ہو

وہ سابق الاسلام ہے اے قوم مسلماں
شک اس میں جسے ہو وہ نہیں قائل قرآں
گر ارض و سما ہوئیں بیک پلۂ میزاں
اور ایک طرف حیدر کرار کا ایماں
غالب نہ ہو ایماں جو شہ عرش نشیں پر
پلّہ وہ فلک پر ہو یہ پلّہ ہو زمیں پر

آگاہ ہو آگاہ ہو آگاہ ہو آگاہ
جو اس سے بغی ہے اسے بخشے گا نہ اللہ
بادی ہے علی ابن ابی طالب ذی جاہ
مجھ تک وہ نہ پہنچے گا جسے اس سے نہیں راہ
وہ اہلِ جہاں ہے جسے آداب ہے اس کا
میں علم کا ہوں شہر علی باب ہے اس کا

ڈر ہے نہ ضلالت میں پڑیں بندۂ اللہ
جس طور سے عصیاں میں نصاریٰ ہوئے گمراہ
ورنہ وہ کہوں فضل و کمال اسدالله
سریاؤں سے حیدرؑ کے اٹھائیں نہ ہوا خواہ
باقی نہ رہے فخر عرب اور عجم کو
لے جائیں تبرک کی طرح خاک قدم کو

دانائی میں حیدر پہ کسی کو نہیں تقدیم
گردوں پہ ملائک کو کیا آپ نے تعلیم
دس جزو کی حکمت سے یہ مرقوم ہے تفہیم
اک جزو توکل خلق کو حق نے کیا تقسیم
اور محرم اسرار کیا شیر خدا کو
تو جزو کا مختار کیا شیر خدا کو

منبر جو کجاوے کا پیمبرؐ نے بنایا
نہ پایۂ گردوں نے یہ پایا نہیں پایا
جب دست علی تھام کے منبر پر چڑھایا
تب آيۂ أَكْمَلْتُ لَكُم دِیْنُکُم آیا
ہاتھ اٹھتے تھے بیعت کو امیر دو جہاں کے
بخٍ كك بخٍ کوئی کہتا تھا زباں سے

مولا کی سخاوت سے بھی سب خلق ہے آگاہ
اسباب زر و مال تھا صرف رہِ الله
اندھوں کا ضعیفوں کا غریبوں کا ہوا خواہ
پہنچاتا تھا کھانا فقرا کو وہ شہنشاہ
جاری ہی رہا فیض سدا گھر سے علی کے
سائل کوئی خالی نہ پھرا گھر سے علی کے

رانڈوں کے خبر گیر یتیموں کے پرستار
تھا رات کو جا جا کے کھلانے سے سروکار
سائل نے سفر میں یہ کہا آن کے اک بار
روٹی مجھے اک دیجیے یا حیدرِ کرار
ادنیٰ سی سخاوت تھی یہ اس عقدہ کشا کی
اونٹوں کی قطار آپ نے سائل کو عطا کی

سائل ہوا اک شخص کسی جنگ میں آکر
یہ تیغ مجھے دیجیے یا فاتح خیبر
دے دی وہیں تلوار سخی کے ہیں یہ جوہر
حیرت ہوئی اس کو تو یہ بولے شہ صفدر
دشمن کی برائی میں بھی ہم کد نہیں کرتے
جو مانگے سوال اس کا سخی رد نہیں کرتے

عابد کوئی ایسا نہ ہوا خلق میں زنہار
کرتے تھے وضو جب تو لرزتا تھا تن زار
اس خوf سے کرتے تھے ادا سجدہ غفار
ہوتا تھا گماں فاطمہ کو مرگ کا ہر بار
راتوں کو نہ راحت سے کبھی سوتے تھے مولا
رو رو کے مناجات میں غش ہوتے تھے مولا

اک جنگ میں تھا پاؤں میں مولا کے لگا تیر
پیکاں وہ نہ نکلا کسی صورت کسی تدبیر
مصروف نماز آپ ہوئے کہہ کے تو تکبیر
حداد نے کھینچا اُسے سنسی سے بہ تاخیر
یہ محو عبادت وہ شہ عقدہ کشا تھا
مولا کو خبر بھی نہ ہوئی کچھ کہ یہ کیا تھا

جز نان جویں اور غذاؤں سے نہ تھا کام
فاقوں میں بھی تھا شکر خدائے ذوی الاکرام
باغات میں جب صبح سے پانی دیا تا شام
تب رات کو گھر میں ہوا کھانے کا سرانجام
فاقے سے کبھی بوریے پہ سو رہے آ کر
کھایا بھی کچھ اس میں تو سائل کو کھلا کر

اک شخص گیا بہر قدم بوسی حیدر
دیکھا کہ ہیں مصروف غذا فاتح خیبر
رکھے ہیں کئی پارہ نان خشک سراسر
قوت سے انھیں توڑتے ہیں زانو پہ رکھ کر
انداز جو ہیں فقر کے چھوڑے نہیں جاتے
سخت ایسے وہ ٹکڑے ہیں کر توڑے نہیں جاتے

رو کر یہ کہا اس نے کہ اے شیعوں کے سرتاج
ہیں غیر خدا آپ کے سب خلق میں محتاج
کیا ہوگئی وہ قوت خیبر شکنی آج
فرمانے لگے جان و دل صاحب معراج
ٹوٹی ہے کمر جب سے چھٹا ساتھ نبی کا
خالق کا وہ تھا زور یہ ہے زور علی کا

تھے قاسم روزیِ جہاں سرور ذی شاں
ہے جن کے غلاموں کے لیے نعمت عظماں
کیا زہد تھا کیا فقر تھا اس فقر کے قرباں
اپنی کبھی راحت کا نہ حاصل کیا ساماں
سبب نعمتیں جن کے لیے اتری تھیں فلک سے
وہ نان جویں بھوک میں کھاتے تھے نمک سے

مسکینوں سے الفت بھی غریبوں سے محبت
بن باپ کے بچوں کی بہت کرتے تھے شفقت
تھے اپنے محبوں کے لیے آیۂ رحمت
دشمن کو بھی مولا نے کبھی دی نہ اذیت
بھوکوں کو طعام اپنا کھلا دیتے تھے حضرت
محتاجوں کو پہلو میں بٹھا لیتے تھے حضرت

اعلیٰ سے سوا کرتے تھے ادنیٰ کی مدارات
جوں گل وہ شگفتہ ہوا جس شخص سے کی بات
مہماں کوئی ہوتا تو زہے لطف و عنایات
آپ اُٹھتے تھے اس وقت دھلانے کے لیے ہات
فرماتے تھے مہماں کی مدارات روا ہے
شرمندہ نہ ہو تو کہ علی عبد خدا ہے

وہ رخت کہن رہتا تھا زیب تن اطہر
پیوند پہ پیوند ہی تھے جس میں سراسر
اور فاطمہ زہرا کی تھی اس طرح کی چادر
گر ڈھانپ لیے پاؤں تو عریاں رہا سر
عشرت میں میسر نہ انہیں چادر نو تھی
وہ بھی کبھی سر پر تھی کسی روز گرو تھی

اے مومنو! یہ فصل غم شیر خدا ہے
ماتم کے ہیں دن موسم فریاد و بکا ہے
رونے کا کہیں غل کہیں ماتم کی صدا ہے
مولا کے عزاداروں میں اک حشر بپا ہے
سر پیٹ کے داماد کا پُرسا دو نبی کو
مارا ہے انھیں روزوں میں ظالم نے علی کو

وہ شاہ کہ یہ جس کے فضائل ہوں یہ تو قیر
افسوس اُسے قتل کرے ظالم بے پیر
تھا سجدہ معبود میں وہ تابع تقدیر
ماری سر پر نور پر جلاد نے شمشیر
کانپی جو زمیں زلزلے میں آ گئی مسجد
محراب کو لرزہ ہوا تھرا گئی مسجد

اک بار جماعت کی صفیں ہو گئیں برہم
مسجد کے ہوئے بوریے سارے صف ماتم
قندیل جو روشن تھی وہ گل ہو گئی اس دم
تھا حوض میں اک دیدۂ پُرآب کا عالم
زخمی جو وصی شہ لولاک ہوا تھا
اس صدمے سے منبر کا جگر چاک ہوا تھا


اس زور سے ضربت سر اقدس پہ لگائی
وہ ظلم کی شمشیر جبیں تک اتر آئی
ملعون نے تھی زہر میں شمشیر بجھائی
غل پڑ گیا شمشیر یداللہ نے کھائی
زخمی کیا بازو کو رسول دوسرا کے
بہتا ہے نمازی کا لہو گھر میں خدا کے

فریاد ہے شیعوں کے مددگار کو مارا
دنیائے دُنی کے لیے دیندار کو مارا
رانڈوں کے یتیموں کے پرستار کو مارا
ماه رمضاں میں شہ ابرار کو مارا
تربت میں رسول عربی روتے ہیں ہے ہے
بن باپ کے سبطین نبی ہوتے ہیں ہے ہے

کہتے تھے نبی روحك روحى جسے ہردم
زخمی ہوا سجدے میں وہ سردارِ دو عالم
یہ دیں کی بنا تیغ سے جو کی ہوئی محکم
سر اس کا کہاں اور کہاں ضربت اظلم
سر پیٹو کہ زخمی ہوا سرتاج ہمارا
اٹھتا ہے زمانے سے امام آج ہمارا

سجدے سے جو سر حیدر صفدر نے اٹھایا
عمامہ کو سب خون سے ڈوبا ہوا پایا
سر تھام کے ہاتھوں سے کہا شکر خدایا
پھر جھک گئے سجدے میں مصلے پہ غش آیا
اک حشر تھا منہ اشکوں سے دھوتے تھے نمازی
حضرت کو سنبھالے ہوئے روتے تھے نمازی

زینب کو کسی نے یہ خبر جا کے سنائی
کیا بیٹھی ہو تلوار یداللہ نے کھائی
سر پیٹتی ڈیوڑھی سے وہ باہر نکل آئی
کلثوم لگی دینے محمدؐ کی دُہائی
فرزندوں نے دے پٹکا عماموں کو سروں سے
گھبرا کے زن و مرد نکل آئے گھروں سے

زہراؑ کے پسر گھر سے چلے بادلِ مضطر
شبیر کے ہمراہ تھے عباس دلاور
مسجد میں جو روتے ہوئے داخل ہوئے شبّر
دیکھا کہ تڑپتے ہیں پڑے خون میں حیدر
رونے لگے بیٹے شہ والا سے لپٹ کر
شبیر تو غش ہو گئے بابا سے لپیٹ کر

ہوش آیا تو چلائے کہ فریاد خدایا
بن ماں کے تو تھے باپ کا بھی اٹھتا ہے سایا
اعدا نے ہمیں عید کے نزدیک رلایا
کس شخص نے بابا! یہ تمھیں خوں میں ڈبایا
بیٹوں سے سخن صبر کے فرماتے تھے حیدر
قاتل کا مگر نام نہ بتلاتے تھے حیدر

کہتے تھے حسنؑ کو کبھی چھاتی سے لگا کر
تو بعد مرے میرا وصی ہے میرے دلبر
شبیر بلکتے تھے جو قدموں پر دھرے سر
منہ چوم کے ہر بار یہ فرماتے تھے حیدر
جو گزرے گی تجھ پر مجھے معلوم ہے بیٹا!
تو مجھ سے سوا بیکس و مظلوم ہے بیٹا!

قاتل نے لگایا ہے مرے سر پہ تو اک وار
تم کھاؤ گے اُس دشت میں تلوار پہ تلوار
چھن جائے گا تیروں سے سراپا یہ تن زار
صدقے تری مظلومی کے اے بیکس و بے زار
کٹوا کے گلا تیغ سے مقتل میں مرے گا
میں شہر میں تو ظلم کے جنگل میں مرے گا

سب پاس مرے ہوں گے جو نکلے گا مرا دم
ہوگا نہ ترے پاس کوئی مونس و ہمدم
پائیں گے ترے ہاتھوں سے یاں غسل و کفن ہم
گاڑو گے تمھیں قبر میں یا دیدہ پُرنم
سایہ بھی نہ تیرے تن صد چاک پہ ہوگا
لاشہ ترا بے غسل و کفن خاک پہ ہوگا

تربت میں پس از مرگ ملے گا نہیں آرام
دوڑائیں گے گھوڑے ترے لاشے پہ بد انجام
روئیں گی مجھے بیبیاں میری سحر و شام
نا مونس ترے قید سے جائیں گے سوئے شام
راحت سے تجھے قبر میں سونا نہ ملے گا
بہنوں کو تری لاش پہ رونا نہ ملے گا

فرما کے یہ اور رونے لگے سید مظلوم
فریاد کی اک مسجد کوفہ میں ہوئی دھوم
حضرت نے کہا بیٹیوں سے باخاطر مغموم
ڈر ہے نکل آئیں نہ کہیں زینب و کلثوم
رو لیویں سر ان دونوں کے چھاتی سے لگا کر
اب گھر میں ہمیں لے چلو کاندھے پہ اٹھا کر

جب لے چلے بابا کو پسر با دلِ بے تاب
سر پیٹ کے رونے لگے سب یاور و احباب
حیدر یہ بیاں کرتے تھے با دیدہ پُر آب
رخصت ہے یہ اللہ کی اے منبر و محراب
جز قبر کہیں اب نہ ٹھکانا تھا ہمارا
یہ بہر نماز آخری آنا تھا ہمارا

روتے ہوئے گھر میں جو پسر باپ کو لائے
سب اہل حرم صحن میں سر پیٹتے آئے
زینب نے کہا ہائے پدر خوں میں نہائے
فریاد ہے بیٹی کسے یہ شکل دکھائے
دو ٹکڑے ہے سرسید والا نہ جئیں گے
میں لٹ گئی ہے ہے مرے بابا نہ جئیں گے

دو روز تلک غش میں رہے سید عالم
اور خون نہ تھما زخم سر پاک سے اک دم
بستم کو ہوا جسم پہ ظاہر اثر سم
اکیسویں شب آئی تو برپا ہوا ماتم
دنیا سے اُسی شب کو سفر کر گئے مولا
شیعوں کی کمر ٹوٹ گئی مر گئے مولا

ہر گھر میں غم سید ذی جاہ کا غل تھا
نالوں کا کہیں شور کہیں آہ کا غل تھا
بالائے زمیں مرگ شہنشاہ کا غل تھا
افلاک پہ ہے ہے اسد اللہ کا غل تھا
سر پیٹتا تھا روحِ امیں عرش بریں پر
زہراؑ کے جگر بند تڑپتے تھے زمیں پر

چلاتی تھیں یہ بیبیاں با گریہ و زاری
یا شیر خدا خاک میں مل جائیں یہ ناری
اماں کی تو پہلے گئی جنت میں سواری
اب کون خبر لیوے گا فاقوں میں ہماری
دشمن ہیں نہ منہ ظلم سے موڑیں گے ستمگر
دو بھائی ہیں ان کو بھی نہ چھوڑیں گے ستمگر

جس وقت عیاں ہونے لگے صبح کے آثار
بیٹوں نے دیا غسل و کفن باپ کو اک بار
جب لے چلے تابوت کو گھر سے بہ دل زار
ازواج میں غل تھا کہ چلے حیدر کرار
کلثوم بلکتی تھی موئی جاتی تھی زینب
روتی پس تابوت چلی جاتی تھی زینب

تابوت کو لائے جو نجف میں وہ دل افگار
تیار ملی واں لحد حیدر کرار
رکھنے جو لگے قبر میں بابا کو وہ دلدار
تربت سے محمدؐ کے ہوئے ہاتھ نمودار
فرماتے تھے لپٹاؤں گا چھاتی سے وصی کو
پیارو! مری آغوش میں دو لاش علی کو

پائین مزار شہ ابرار جو دیکھا
سر کھولے ہوئے پیٹتی ہے فاطمہ زہرا
آغوش میں ہے محسن مظلوم کا لاشا
تھامے ہوئی ہیں آسیہ و مریم و حوا
چلاتی تھیں اب آئی تباہی مرے گھر پر
ہے ہے نہ رہا کوئی مرے بچوں کے سر پر

چلائے یہ فرزند کہ فریاد ہے نانا!
ہم بیکس و مظلوم ہیں دشمن ہے زمانا
کیا قہر ہوا آپ کا اس خلق سے جانا
بس اب کہیں دنیا میں نہیں اپنا ٹھکانا
بیزار ہیں جینے سے بلا لیجئے ہم کو
چھاتی سے اسی طرح لگا لیجئے ہم کو

رو رو کے محبوں نے جو تربت میں کیا بند
غل تھا کہ ہوئے شیر خدا خاک کے پیوند
لیٹے ہوئے تربت سے یہ چلاتے تھے فرزند
اب آپ کو پائیں گے کہاں آپ کے دلبند
اندوه و غم و درد سے تم چھٹ گئے بابا!
فریاد ہے پردیس میں ہم لٹ گئے بابا!

شپّر جو اُٹھے قبر سے با حالت تغییر
جا بیٹھے مزار اسد اللہ پر شبیر
جس دم وہ اٹھاتے تھے تو کرتے تھے یہ تقریر
ہم قبر پدر سے نہ اُٹھیں گے کسی تدبیر
اب کون ہے کس کے لیے گھر جائیں گے بھائی!
رہنے دو ہمیں ہم یہیں مر جائیں گے بھائی

بیکس ہوئے نانا ہیں نہ اماں ہیں نہ بابا
روئیں گے اسی قبر پہ گھر جا کے کریں کیا
کہتے تھے حسنؑ رو کے یہ کیا کہتے ہو بھیا
روؤ گے جو برسوں نہ ملیں گے شہ والا
بہنوں سے بھی اس وقت میں منہ موڑو گے بھائی
پردیس میں تنہا ہمیں کیا چھوڑو گے بھائی

بابا سے جدا ہونے کا کیا ہم کو نہیں غم
ماتم سے محمد کے یہ کچھ کم نہیں ماتم
مجبور ہیں جو مرضی خلاق دو عالم
بہتر ہے بسر زیست کے دس دن ہوں جوں باہم
پاؤ گے نہ تم جان اگر کھوؤ گے بھائی
اک روز اسی طرح ہمیں روؤ گے بھائی

ناگاہ صدا تربت حیدرؑ سے یہ آئی
بابا سے تو اب تا بہ قیامت ہے جدائی
ماتو اُسے اے لال! جو کچھ کہتا ہے بھائی
عاشق ہے تمھاری اسد اللہ کی جائی
اے لال! جو گھر میں نہ تمہیں پائے گی زینبؑ
روتی مری تربت پہ چلی آئے گی زینب

ناچار چلے چھوڑ کے قبر اسد اللہ
جس وقت کہ طے دشت نجف کی ہوئی کچھ راہ
اک عاجز بے کس کا سُنا نالۂ جانکاہ
روتے گئے اس سمت کو شہزادۂ ذیجاه
واں خسته دل و پیر جگر ریش کو دیکھا
نالان و طپاں خاک پہ درویش کو دیکھا

بالش کے عوض خشت ہے بستر کے عوض خاک
ہے گرد بیابیاں سے اٹی جسم کی پوشاک
اشکوں سے بدن پر ہے وہ پوشاک بھی صد چاک
سایہ نہیں کچھ سر پہ بجز سایۂ افلاک
سب جزو بدن ضعف سے بیتاب و تواں ہیں
مسطر کی طرح تن کے رگیں صاف عیاں ہیں

معذور بصارت سے ہے وہ صاحب آزار
نہ ہاتھ ہیں قابو میں نہ ہے طاقت رفتار
اک ضعف کی تصویر سراپا ہے تن زار
اور درد سے فالج کے ہر اک عضو ہے بیکار
ہاتھوں سے نوالا بھی اٹھایا نہیں جاتا
جب تک نہ کھلائے کوئی کھایا نہیں جاتا

فاقے سے کئی دن کے اور اس طرح کا رنجور
روتا تھا عجب پاس سے وہ بیکس و مجبور
تھے زخم بدن پر کسی جاگہ کہیں ناسور
عسرت میں گزرتی تھی نہ تھا کچھ اسے مقدور
اندھا تھا پہ تھی اس کی نظر عرش علا پر
توشہ تھا توکل پہ، قناعت تھی خدا پر

اس شخص سے یوں کہنے لگے شپّر و شپّیر
کی دل پہ ہمارے تری فریاد نے تاثیر
درویش جگر ریش نے کی روکے یہ تقریر
مسکین ہوں محتاج ہوں اور عاجز و دلگیر
عریاں بدن و خستہ جگر خاک نشیں ہوں
اک سال کے عرصہ سے میں اس بن میں مکیں ہوں

اندھا ہوں اپاہج ہوں میں اور بیکس و مضطر
رکھتا ہوں کوئی دوست نہ ہمدرد نہ یاور
سر پہ نہ پدرسا ہے شفیق اور نہ مادر
فرزند ہے کوئی نہ بھتیجا نہ برادر
میت پہ نہ میری کوئی روئے گا جہاں میں
محتاج نہ مجھ سا کوئی ہوئے گا جہاں میں

یاں میرا پرستار تھا اک مرد خوش انجام
کھانا وہ کھلا دیتا تھا مجھ کو سحر و شام
منظور نظر تھا اُسے ہر دم مرا آرام
شفقت سے محبت سے وہ کرتا تھا مرا کام
اس دکھ میں خبر گیر مرا آٹھ پہر تھا
معلوم نہیں یہ وہ ملک تھا کہ بشر تھا

جب مجھ کو کھلاتا تھا وہ کھانا بہ محبت
یاد آتی تھی واللہ مجھے باپ کی شفقت
بھائی کو بھی بھائی سے یہ ہوتی نہیں الفت
خادم کی طرح کرتا تھا دن بھر مری خدمت
ہر شام بچھونے کو بچھا دیتا تھا میرے
کھا چکتا میں جب منہ کو دھلا دیتا تھا میرے

جب وقتِ زوال اس مجھے ویرانے میں آتا
سرکا کے مجھے دھوپ سے سایہ میں لٹاتا
رومال سے مٹی مرے زخموں کی چھڑاتا
سر زانو پہ رکھ کر مرے شانوں کو دباتا
چین اپنا مرے واسطے کھو دیتا تھا وہ بھی
جب آہ میں کرتا تھا تو رو دیتا تھا وہ بھی

تھا آیہ رحمت مجھے اس شخص کا سایا
کس سے کہوں جو اس کے سبب چین اٹھایا
یہ تیسرا دن ہے کہ وہ مجھ تک نہیں آیا
دو روز سے کھانے کو بھی میں نے نہیں کھایا
کیا جانے وہ کس دُکھ میں گرفتارہ ہوا ہے
معلوم یہ ہوتا ہے کہ بیمار ہوا ہے

بیمار بھی گر ہوتا تو آتا وہ مرے پاس
کچھ پیچ پڑا اس پہ یہی ہے مجھے وسواس
اس ماہ میں کرتا تھا وہ اکثر سخن یاس
جاتے ہوئے کہتا تھا اب آنے کے نہیں پاس
اک روز مکیں گور کے باشندوں میں ہوں گے
کیا جانیے کل زندوں میں یا مردوں میں ہوں گے

اس اپنے مصاحب کو میں کس طرح سے پاؤں
اندھا ہوں اپاہج ہوں کہاں ڈھونڈنے جاؤں
بیتاب ہوں کس طرح سے آنسو نہ بہاؤں
وہ آئے تو میں آنکھوں سے تلووں کو لگاؤں
جاتے ہوئے کچھ مجھ سے نہ فرما گئے ہے ہے
گھر کا بھی پتا مجھ کو نہ بتلا گئے ہے ہے

شہزادوں نے فرمایا کہ اے مرد خوش انجام
وہ کون تھا اس کا تجھے معلوم نہیں نام
اس نے کہا جب پوچھتا تھا نام میں ناکام
فرماتا وہ نام سے میرے تجھے کیا کام
بیکس ہوں مسافر ہوں غریب الغربا ہوں
گمنام ہوں محتاج ہوں عاجز ہوں گدا ہوں

بولے یہ حسن شکل و شمائل تو کر اظہار
اس نے کہا اندھا ہوں پہ دیکھا نہیں دیدار
شبیر نے فرمایا کہ اے مرد خوش اطوار
کس طرح کی تقریر تھی کس طرح کی گفتار
اس نے کہا واللہ فصیح الفصحا تھا
کچھ ذکر زباں پر نہ بجز یاد خدا تھا

بہتر تھی خوش الحانی داؤد سے تقریر
ہر لفظ میں اعجاز تھا ہر بات میں تاثیر
تسبیح زباں پر تھی کبھی اور کبھی تکبیر
کرتا تھا وہ قرآن کے ہر لفظ کی تفسیر
جس وقت ثنا کرتا تھا محبوب خدا کی
افلاک سے آتی تھی صدا صل علیٰ کی

جب آتا تھا اس دشت میں وہ صاحب اعجاز
ہو جاتا تھا اس دم در فردوس بدیں باز
باتوں میں تمھاری انہی باتوں کا ہے انداز
تقریر اسی طرح کی ہے اور وہی آواز
پاس آؤ کہ راحت مری جاں پاتی ہے تم سے
واللہ مرے دوست کی بو آتی ہے تم سے

درویش نے جس وقت یہ کی رو رو کے تقریر
منہ بھائی کا رو رو کے لگے دیکھنے شبیر
سر پیٹ کے دونوں نے یہ فرمایا کہ اے پیر
بیٹے ترے خادم کے ہیں ہم بیکس و دلگیر
سب خلق کے مختار تھے اور عقدہ کشا تھے
خدمت جو تری کرتے تھے وہ شیر خدا تھے

مسجد میں انھیں ایک ستم گار نے مارا
شمشیر سے سر ہو گیا سجدے میں دو پارا
وہ تیرا خبر گیر زمانے سے سدھارا
دنیا میں رہا اب کوئی تیرا نہ همارا
پھاڑے ہیں گریبان بکا کر کے پھرے ہیں
بابا کو ابھی قبر میں ہم دھر کے پھرے ہیں

درویش پہ جب کھل گیا یہ سانحہ اک بار
صدمہ سے لہو ہو گیا سینہ میں دلِ زار
بسمل کی طرح خاک پہ تڑپا وہ دل افگار
چلایا میں صدقے ترے یا حیدر کرار!
نام اپنا بتایا نہ مجھے مر گئے آقا
اس عاجز و بیکس سے یہ کیا کر گئے آقا

یہ کور نہ تھا آپ کے احوال سے آگاہ
آقا میں گنہ گار ہوں بخشو مجھے للہ
خدمت مری کرتے تھے تم اے سید ذیجاہ
آہستہ اٹھاتے تھے لٹاتے تھے مجھے آہ
اب کون مرا زانو پہ سر لیوے گا مولا!
اب کون اپاہج کی خبر لیوے گا مولا!

شفقت سے کھلائے گا مجھے کون نوالے
میں تجھ پہ فدا ہائے مرے چاہنے والے
کیوں سر پہ یہ آوارہ وطن خاک نہ ڈالے
یا شیر خدا! مجھ کو کیا کس کے حوالے
اس پیر کو اب زیست گوارا نہیں آقا
میرا تو کوئی اور سہارا نہیں آقا

یہ کہہ کے وہ درویش پٹکنے جو لگا سر
پاس آ کے یہ سب کہنے لگے دونوں برادر
بس صبر کر اب صبر کر اے عاشق حیدر
اب ہم تری ہر روز خبر لیویں گے آ کر
تو یہ نہ سمجھ دل میں کہ منہ موڑ گئے ہیں
خادم تری خدمت کو وہ دو چھوڑ گئے ہیں

ویرانہ میں گر ہے غم تنہائی سے مضطر
گر اپنے تجھے لے چلیں ہم یاں سے اٹھا کر
دالان میں لے جا کے بچھا دیں ترا بستر
تو کھائیو پہلے ہمیں جو کچھ ہو میسر
بابا کا جو عاشق تجھے معلوم کریں گی
غمخواری تری زینب و کلثوم کریں گی

وہ کہتا تھا میں کونسی شفقت کو کروں یاد
محنت کو کروں یاد کہ خدمت کو کروں یاد
آرام کو روؤں کہ محبت کو کروں یاد
یا اس شہ عادل کی عنایت کو کروں یاد
احسان نہ بھولیں گے محمدؐ کے وصی کے
جینے کا مرے لطف گیا ساتھ علی کے

کچھ دن ابھی گزرے ہیں کہ میں ہو گیا بیمار
غش رہتا تھا اور تپ سے دہکتا تھا تن زار
پچھلے کو جو ہوش آیا مجھے ضعف سے اک بار
تلوے مرے سہلاتا تھا آقائے خوش اطوار
پڑھتا تھا فصاحت سے دعا تھام کے سر کو
گہ دابتا تھا پاؤں کو اور گاہ کمر کو

میں نے کہا اس وقت کہاں اے مرے غمخوار
یہ دشت خطرناک یہ جنگل یہ شب تار
آرام کر اک لحظہ مرے یار وفادار
فرمایا کہ اکثر میں رہا کرتا ہوں بیدار
راحت سے جہاں کی مجھے کچھ کام نہیں ہے
بے چین ہے تو مجھ کو بھی آرام نہیں ہے

کھانا لیے اک رات کے بعد ایک دن آئے
بیٹھا رہا میں دیر تلک منہ کو پھرائے
شفقت سے لپٹ کر یہ سخن مجھ کو سنائے
لے عفو کر اب تو تو علی کھانا کھلائے
اے بھائی! گزر جاتی ہے عشرت بھی بشر پر
دو روز سے تھا فاقہ پہ فاقہ مرے گھر پر

مزدوری بھی کی میں نے مگر کچھ نہیں پایا
بچوں نے بھی میرے نہیں کچھ کھانے کو کھایا
میں پاس ترے شرم کے مارے نہیں آیا
آج آیا میسر تو میں پہلے یہیں لایا
کرتے ہیں خوشی اہل ولا اہل ولا کی
کھا لے مری خاطر سے قسم تجھ کو خدا کی

یہ کہہ کے لگا پیٹنے وہ عاجز و دلگیر
یہ روئے کہ غش ہونے لگے شبر و شبیر
درویش نے کی پاؤں پہ سر رکھ کے یہ تقریر
پہنچا دو مجھے قبر علی پر کسی تدبیر
مولا مرا دنیا سے سفر کر گیا ہے ہے
میں جس کے سبب جیتا تھا وہ مر گیا ہے ہے

یاں میرا ٹھکانا نہیں اے میرے خو زادو
لے جا کے مجھے قبر پر آقا کے بٹھا دو
پوشیده کدهر مہر امامت ہے بتا دو
کس خاک میں سوئے ہیں مجھے اب تو دکھا دو
رہنا مجھے اب خلق میں منظور نہیں ہے
سنتا ہوں کہ صحرائے نجف دُور نہیں ہے

کچھ عذر نہ احمد کے نواسوں کو بن آیا
رو رو کے اسے خاک سے دونوں نے اٹھایا
تربت پہ یداللہ کے لے جا کے سنایا
ہے خاک میں ہم نے یہیں بابا کو چھپایا
لے فاتحہ پڑھ قبر ید اللہ یہی ہے
مل لے کہ مزار اسد اللہ یہی ہے

یہ سنتے ہی تربت پہ گرا وہ جگر افگار
اس خاک کے بوسے لیے رو رو کے کئی بار
منہ سوئے فلک کر کے پکارا بدلِ زار
دنیا سے اٹھا لے مجھے یا ایزد غفار
مقبول ہوئی عرض سفر کر گیا درویش
تعویذ پہ منہ رکھ دیا اور مر گیا درویش

رونے لگے اس کے لیے شہزادۂ عالم
آئی یہ صدا قبر یداللہ سے اس دم
بیٹا! اس اپاہج کو بہت چاہتے تھے ہم
تم اس کو یہیں دفن کرو با دلِ پُر غم
یاں اس کا مددگار ید اللہ رہے گا
اب حشر تلک یہ مرے ہمراہ رہے گا

کر حق سے انیسؔ اب یہ دُعا با دلِ پُر غم
یا قادر یا حافظ یا خالق عالم
نواب مبارک محل و ثانی مریم
فیاض زماں فخر خواتین معظم
ہر لحظہ فزوں عزت و اقبال و حشم ہو
غم ہو تو فقط فاطمہؑ کے لال کا غم ہو
