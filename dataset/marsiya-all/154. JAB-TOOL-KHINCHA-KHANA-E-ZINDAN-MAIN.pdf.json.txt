www.emarsiya.com


جب طول کھنچا خانہ زنداں میں حرم کو
صدمہ ہوا ناموس شہنشاہ امم کو
کہتے تھے کہ اب چھوڑے گا بے رحم نہ ہم کو
باہر در زنداں سے رکھیں گے نہ قدم کو
جیتے جی نہ اب دست ستمگر سے چھٹیں گے
چھوٹے بھی گر اس قید سے تو مر کے چھٹیں گے

قسمت میں ہمارے نہیں اب چھوٹ کے جانا
سب تیر قضا کا یہیں ہوویں گے نشانا
ہے موت، نکلنے کا نہیں کوئی ٹھکانا
مر جانا یہیں سب کا ستمگر نے ہے ٹھانا
کس سے کہیں وارث بھی اٹھے سر سے ہمارے
تابوت ہی نکلیں گے اب اس گھر سے ہمارے

اب قید سے چھٹنے کا کوئی ذکر نہ کرنا
اب گھر یہی سمجھو یہیں جینا یہیں مرنا
راحت ہے یہیں اور یہیں رنج ہے بھرنا
ہوگا اسی زندان میں دنیا سے گزرنا
اب شہر ہے تو یہ ہے بیاباں ہے تو یہ ہے
گھر ہے تو یہی، خانہ زنداں ہے تو یہ ہے

جس وقت زباں پر یہ سخن یاس کا آیا
یہ سینہ و سر پیٹ کے اک شور مچایا
سجادؑ کو اس غل سے ذرا ہوش جو آیا
آنکھیں جو کھلیں روتا ہر اک بی بی کو پایا
تھا ضعف یہ طاری دلِ صد چاک کے اوپر
دو بار گرے اور اٹھے خاک کے اوپر

جب اُٹھ نہ سکا خاک سے ابن شہ والا
تب آ کے کئی بیبیوں نے اس کو سنبھالا
کہنے لگا ہر ایک سے وہ نازوں کا پالا
کیوں کرتی ہو رو رو کے جہاں کو تہ و بالا
آنے کا نہیں رحم کبھی اہلِ ستم کو
رونے سے کوئی چھوڑ نہیں دینے کا ہم کو

جیتے نہیں بابا جو ہمیں آ کے چھوڑاویں
اکبرؑ نہیں جیتے جو اس آفت سے بچاویں
عباسؑ نہیں ہیں جو کمک کرنے کو آویں
جس طرح سے چاہیں ہمیں بے رحم ستاویں
بے وارث و والی ہیں گرفتار بلا ہیں
مجبور ہیں، لاچار ہیں، راضی برضا ہیں

کس سے کہیں ہے کون جو دے داد ہماری
بابا تھے سو جنت کو گئی اُن کی سواری
وارث نہیں سر پر کوئی جز خالق باری
اب ہم ہیں یہ زندان ہے اور گریہ و زاری
رن میں نہ مرے شاہ مدینہ کی طرح سے
مر جائیں گے زنداں میں سکینہ کی طرح سے

سجادؑ نے کی رانڈوں سے جس وقت یہ تقریر
رونے لگے بس اور بھی وہ بیکس و دلگیر
عابدؑ نے کہا کرتے ہو کیوں حال کو تغیئر
راضی رہو اس پر کہ جو ہے خواہش تقدیر
خوش ہوئے خدا جس سے عبادت اُسے سمجھو
جو رنج ہو اس راہ میں راحت اُسے سمجھو

اب مسندوں پر بیٹھنے کو دل سے بھلاؤ
کچھ روز مزا خاک نشینی کا اٹھاؤ
کیسی ہی اذیت ہو، پہ آنسو نہ بہاؤ
خاتون قیامت کا چلن بھول نہ جاؤ
کیسا ہی ستم ہو کوئی کیسا ہی ستاوے
ہاتھوں سے مگر سلسلہ صبر نہ جاوے

کچھ یاد ہے زہراؑ نے ستم کیسے اوٹھائے
گھر لٹ گیا پر آنکھ سے آنسو نہ بہائے
اسقاط حمل ہو گیا اور لب نہ ہلائے
ملعون نے کوڑے مری دادی کو لگائے
کچھ بولی نہ گو رنج تھا اس کوکھ جلی کو
جب باندھ کے رسّی سے نکالا تھا علیؑ کو

ہم بھی ہوئے گر قید تو کچھ غم نہیں اس کا
اور دھوپ میں چلنے کی بھی پروا نہیں اصلا
دیکھو کہ سہے ظلم مرے بابا نے کیا کیا
بے گور ہے اب تک شہ مظلوم کا لاشا
سایا ہے، نہ کچھ جسم کے اوپر نہ گڑا ہے
میدان میں جلتی ہوئی ریتی پہ پڑا ہے

دیکھو علی اصغر کو کہ کیا ظلم اٹھایا
اس عمر میں چوبیس پہر پانی نہ پایا
جب تیر ستم حلق پہ ظالم نے لگایا
منہ باپ کا دیکھا کیا اور لب نہ ہلایا
اُس دن سے مری نظروں میں تاریک جہاں ہے
وہ چھوٹی سی لاش اُس کی ہے اور ہو کا مکاں ہے

لاچار ہوئے ایسے لعینوں کے ستم سے
لاشے بھی عزیزوں کے ہوئے دفن نہ ہم سے
آفت میں پھنسے چھوٹ کے بابا کے قدم سے
اب کون ہے چھوڑوا دے جو اس رنج و الم سے
برباد ہوئے قافلے سے اپنے بچھڑ کر
مر جائیں گے زندان میں اب پاؤں رگڑ کر

زینبؑ نے کہا اس کا تو کچھ ہم کو نہیں غم
مرتے ہیں اگر کل تو نکل جائے ابھی دم
بے سبط نبیؐ خلق میں کیا جی کے کریں ہم
مختار ہے چھوڑے کہ نہ چھوڑے ہمیں اظلم
منھ کس کو دکھاؤں گی میں بن بھائی کی ہو کر
جاؤں گی کہاں فاطمہ کے لال کو کھو کر

منظور نہیں چھٹ کے وطن میں مجھے جانا
صغرا سے ندامت نہیں زینب کو اٹھانا
لگ جائے کسی طرح یہیں اپنا ٹھکانا
مرنا اسی زندان میں زینب نے ہے ٹھانا
منھ خلق کو دکھلانے کے قابل نہیں زینبؑ
اب یہاں سے کہیں جانے کے قابل نہیں زینبؑ

شبیرؑ نہ ہوں اور مدینہ میں میں جاؤں
کس منھ سے میں منھ قبر کو زہراؑ کی دکھاؤں
پوچھیں جو وہ احوال پسر کیا میں سناؤں
مارے گئے شبیر زباں پر میں یہ لاؤں
کیا دوں گی جو اب ان کو وہ جب پوچھینگی رو کر
تم جیتی پھریں رَن میں مرے لعل کو کھو کر!

منظور رہائی ہے فقط اس لیے بیٹا
بے گور ہے میدان میں مرے بھائی کا لاشا
میدان میں تکلیف انھیں ہووے گی کیا کیا
ہم چھوٹتے تو گور و کفن بھائی کو ملتا
مدفون تو کر دیتی تن شاہ امم کو
منظور رہائی ہے فقط اس لیے ہم کو

شرمندہ ہوئی بھائی سے میں دُکھ کی ستائی
قسمت میں ندامت جو لکھی تھی وہ اٹھائی
جیتے جی مرے، گور تن شہ نے نہ پائی
چہلم کے دن آئے پہ ہوئے دفن نہ بھائی
کچھ ہو نہ سکا ہائے مجھ آوارا وطن سے
محروم رہا بھائی مرا گور و کفن سے

زینبؑ نے جو یہ عابد بیکس کو سُنایا
سب بیبیوں نے رونے کا اک شور مچایا
یہاں شور تھا رونے کا جو ملعون اک آیا
سب ڈر گئے غصہ میں جو بے رحم کو پایا
دیکھا جو انھیں قہر کی ظالم نے نظر سے
تھرانے لگیں بیبیاں ملعون کے ڈر سے

بچے تو چھپے گودوں میں سب ماؤں کی جا کر
اور بیٹھ گئیں بیبیاں سب خاک کے اوپر
جوں آئینہ حیراں تھا کوئی اور کوئی ششدر
کہنے لگا سجادؑ سے اس طرح ستم گر
کیوں حشر بپا بادلِ ناشاد کیا ہے
چل جلد کہ حاکم نے تجھے یاد کیا ہے

کہنے لگا ظالم سے تب اس طرح وہ بیمار
بلوایا ہے تو چلنے میں کیا مجکو ہے انکار
یہ کہہ کے اُٹھا خاک سے وہ بیکس و لاچار
زینبؑ نے کہا کیجیو حاکم سے نہ تکرار
بولے گا بگڑ کر وہ بہت مجھ کو یقیں ہے
پر تم نہ بگڑنا کہ مرا کوئی نہیں ہے

عابدؑ نے کہا اس کا کبھی دھیان نہ لانا
بیٹا ہوں میں اس کا کہ نبیؐ جس کا ہے نانا
میں صبر کروں گا، مرا صابر ہے گھرانا
زینبؑ نے کہا واری کہیں بھول نہ جانا
زینبؑ کو بڑا سب سے اسی بات کا غم ہے
تکرار نہ کرنا تمھیں بابا کی قسم ہے

یہ سن کے گیا روبروے حاکم غدار
بیٹھا ہوا تھا تخت پہ وہ ظالم خونخوار
اور سامنے رکھا تھا سر سیدؑ ابرار
سر باپ کا دیکھا تو لگا رونے وہ بیمار
اک تیر الم پار ہوا اس کے جگر سے
پر خوف سے کچھ کہہ نہ سکا باپ کے سر سے

ظالم نے کہا شور تھا یہ رونے کا کیسا
کیا کر گیا دنیا سے سفر پھر کوئی بحیّا
مشتاق ہے یا کوئی سر سبط نبیؐ کا
ہو دیکھنا منظور تو دوں سر کو میں بھجوا
ترسے ہوں جو دیدار شہنشاہ امم کو
موجود ہے سر جا کے دکھا لاؤ حرم کو

عابد نے کہا مرنے کا کس کو ہے یہاں غم
بیٹھے ہیں کمر باندھے ہوئے مرنے پہ محکم
اور پوچھتا ہے رونے کا باعث جو تو اس دم
منصف ہو کہ کس طرح سے روئیں نہ بھلا ہم
مدفوں نہ کیا ہم نے تن شاہ زمن کو
ہم جیتے ہیں اور بابا ہے محتاج کفن کو

تو نے تو ہر اک شخص کا گڑوا دیا لاشا
بے دفن ہے میدان میں اب تک مرا بابا
سب کہتے ہیں دیوے جو رہائی تمھیں اعدا
تن خاک میں گڑوائیں شہ ہر دوسرا کا
صدمے سہے اب تک تو بیابان بلا کے
چہلم کو بھی ہوں دفن نہ لاشے شہدا کے!

عابدؑ سے یہ سب سن کے لگا کہنے وہ مغرور
تم سب کا ابھی چھوڑنا مجکو نہیں منظور
پھر اس کا خبردار نہ کیجو کبھی مذکور
اب چھوٹ کر اس قید سے جانا ہے بہت دور
چھوڑوں میں تمھیں یہ کسی تدبیر نہ ہوگا
پیوند زمیں لاشہ شبیرؑ نہ ہوگا

یہ سنتے ہی ظالم سے لگا رونے وہ غمناک
سینہ میں جگر خنجر غم نے کیا صد چاک
کی آہ وہ دل سے کہ لگے کانپنے افلاک
یہ آتش غم بھڑکی کہ دل جل کے ہوا خاک
کچھ بس نہ چلا اشک بہے دیدہ تر سے
بابا کو لگا دیکھنے حسرت کی نظر سے

تھا طشت میں رکھا جو سر سبط پیمبرؐ
اُونچا ہوا اس طشت سے نیزہ کے برابر
اور ازرہ اعجاز یہ بولا کہ ستمگر
کب تک رہے لاشہ مرا بے گور زمیں پر
تو چاہتا ہے خاک کا پیوند نہ ہوں میں
ظالم ابھی بے گور ہی جنگل میں رہوں میں

بے رحم! ترے دل میں خدا کا بھی ہے کچھ ڈر
اتنا نہ ستا بے کس و لاچار سمجھ کر
مظلوم تو ہوں پر یہ یقیں جان ستم گر
چاہوں تو گرا دوں ابھی گردوں کو زمیں پر
عالم تہ و بالا ہو یہ کچھ دور نہیں ہے
شبیرؑ کسی بات کو مجبور نہیں ہے

پیاسا رہا چوبیس پہر پر میں نہ بولا
مارا گیا ہمشکل پیمبرؐ میں نہ بولا
گردن پہ پھرایا مرے خنجر میں نہ بولا
زینبؑ پھری بلوے میں کھلے سر میں نہ بولا
یہ صبر تو دکھلا دیئے جرأت بھی دکھا دوں !
مظلومی تو دیکھی مری قدرت بھی دکھا دوں!

ہے شرط کہ اس ظلم کی میں تجکو سزا دوں
جوں حرف غلط شام کے تختہ کو مٹا دوں
گردوں کو ابھی خاک کے اوپر میں گرا دوں
برپا ہو قیامت یہ تماشا بھی دکھا دوں
عالم میں بپا شور ہو فریاد و بُکا کا
ہے شرط کہ نازل ہو ابھی قہر خدا کا

ظاہر ہوا اعجاز سر شہ سے یہ جس دم
جوں بید اٹھا کانپتا کرسی سے وہ اظلم
عابدؑ سے لگا کہنے کہ اے سید عالم
جانا ہو جدھر جائیے مانع نہیں اب ہم
جو چاہو سو لو مال بھی موجود ہے زر بھی
راضی ہوں میں لے جاؤ یہ شبیرؑ کا سر بھی

اسباب بھی سب لوٹ کا رکھا ہے مرے پاس
اکبر کی قبا ہے، علم حضرت عباس
عمامۂ شہ، پیرہن قاسمؑ بے آس
لے جائیے سب کچھ مجھے اب کچھ نہیں وسواس
ہتھیار بھی سب لیجیے، حمزہ کی سپر بھی
گہوارۂ اصغرؑ بھی، سکینہؑ کے گہر بھی

درکار سواری ہو جو کچھ وہ بھی ہے تیار
دینے میں سروں کے بھی مجھے کچھ نہیں انکار
تاخیر بس اب کیجیے جانے میں نہ زنہار
ہمراہی کو حاضر ہے بشیر جگر افکار
گڑوانا ہو لاشہ جو سبھی تشنہ دہن کا
اسباب بھی منگوا دوں میں سب گور و کفن کا

یہ کہہ کے ستمگر نے سب اسباب منگایا
اور سر بھی ہر اک کشتہ بے دفن کا آیا
عابدؑ نے سر سبط پیمبرؐ کو اٹھایا
رسّی کا جو تھا زخم گلے پر وہ دکھایا
کہنے لگے ہوں جاں بلب اعدا کے ستم سے
کیا رنج سہے چھوٹ کے حضرتؑ کے قدم سے

جس دن سے اُٹھا آپ کا سر سے مرے سایا
کیا کیا نہ مجھے اہلِ شقاوت نے ستایا
قیدی ہوا گر دن میں مرے طوق پنہایا
اس دھوپ میں پیدل مجھے اعدا نے پھرایا
چھوڑی نہ ردا اہل شقاوت نے کسی کی
بلوے میں پھری ننگے سر اولاد علیؑ کی

عابدؑ نے سر شاہ سے کی جب کہ یہ تقریر
بھر لایا لہو آنکھوں میں اپنے سر شبیرؑ
اک حشر بپا ہو گیا رونے لگے بے پیر
سوے حرم شاہ چلا واں سے وہ دلگیر
زنداں کا کیا قصد جو اس زار و حزیں نے
ہمراہ کیا لوٹ کا اسباب لعیں نے

لے کر سر شبیر وہ بیمار جو آیا
روتا در زنداں پہ ہر اک بی بی کو پایا
پھر زینبؑ ناشاد کو پاس اپنے بلایا
دے کر سر شبیرؑ پھوپھی کو یہ سنایا
اعجاز سر شاہ نے دکھلا دیا مجھ کو
بابا نے مرے، قید سے چھڑوا دیا مجھ کو

دلوا دی ہمیں قید سے بابا نے رہائی
تکلیف مری سبط نبیؐ کو نہ خوش آئی
اعدا سے رضا میں نے وطن جانے کی پائی
سب سر بھی ملے لوٹ بھی جو کچھ تھی پھر آئی
ہے قصد کہ اب روضہ شبیر پہ جا کے
پیوند زمیں کیجیے لاشے شہدا کے

زینبؑ نے کہا لاؤ جو سر اور ہو لائے
سجادؑ نے جن خوانوں میں سر تھے وہ منگائے
ان خوانوں کو کھولا تو کٹے سر نظر آئے
ہر ایک نے دریا کی طرح اشک بہائے
طاقت نہ رہی صبر کی ان نوحہ گروں کو
رونے لگے سب چھاتی سے لپٹا کے سروں کو

کہتی تھی کوئی ہاے مرے اکبر ذیشاں
وارث کوئی کہہ کہہ کے ہوئی جاتی تھی بے جاں
کہتی تھی کوئی قاسم بیکس ترے قرباں!
کوئی سر شبیرؑ سے کہتی تھی یہ ہر آں
بھائی مرے اس زینبؑ بیکس کی خبر لو !
وارث مرے! مالک مرے! خواہر کی خبر لو!

فریاد ہے بھائی مجھے اعدا نے ستایا
سر ننگے مجھے شام کی بستی میں پھرایا !
پھر حال سکینہؑ کا بھی اس طرح سنایا
دنیا سے سفر کر گئی یہ رنج اوٹھایا
پھر آئی نہیں پاس وہ بے آس ہمارے
آئی یہ صدا سر سے وہ ہے پاس ہمارے!!

جب یہ سر شبیرؑ نے زینب کو سنایا
سب بیبیوں نے رونے کا اک شور مچایا
سجاد نے دروازے پہ اونٹوں کو منگایا
دے دے کے تسلی انھیں محمل میں بٹھایا
تھا دفن جو کرنا پسر شاہ نجف کو
زنداں سے چلے پیٹتے مقتل کی طرف کو

جب مقتل شہ پر گیا وہ قافلہ سارا
رو رو کے بپا حشر کیا سب نے دوبارا
خاموش انیسؔ اب نہیں تقریر کا یارا
اس غم سے کلیجہ ہوا سینہ میں دو پارا
یہاں دخل کسی اور کے انداز کو کیا ہے
اپنے تو گھرانے ہی کا انداز جدا ہے
