www.emarsiya.com
جلد دوم
مرثیہ میر انیس

شیر خدا کے وصف کہاں تک رقم کروں
شمہ نہو جو سارے نیتاں قلم کروں
کاغذ بجائے تختۂ گردوں بہم کروں
دریا اگر چہ سارے سیاہی سے ضم کروں
لکھنے کو بیٹھیں حور و ملک انس وجن تلک
عشر عشیر ہو نہ قیامت کے دن تلک

ہوتا ہے طبع کو جو کسی طرح کا ملال
اس وقت اپنے دل میں یہ کرتے ہیں ہم خیال
ہے مرتضیٰ علیؑ ولی سا کفیل حال
واللہ دل کو ہوتی ہے اس دم خوشی کماں
لیتا ہوں جب میں نام شہ انس و جان کو
سو سو طرح کی ملتی ہے لذت زبان کو

دیکھو تو نام پاک کی تم خوبصورتی
شیر خدا امیر عرب مرتضے علیؑ
زوجہ ملی تو فاطمہ سی دختر نبیؐ
بیٹے حسنؑ حسینؑ سے جن پر فدا ہے جی
حیدرؑ سے لاکھ طرح کی مشکل کشائی ہے
اس نام میں بھری ہوئی مشکل کشائی ہے

اس نام کے سبب سے بروز اُمید و بیم
وا ہوگا عاصیوں پہ در جنت النعیم
ہے جس کا دل علیؑ کی محبت میں مستقیم
اُس پر حرام ہے شرر آتش جحیم
اسلوب نیک کون سا ہے اپنی بات کا
اک بس یہی تو ہے گا وسیلہ نجات کا

جب روز باز پرس کا ہوئے گا جاں گداز
بعضوں کی مغفرت پہ کریں گے گناہ ناز
خدمت سے مرتضی کی نہیں ہے جنھیں نیاز
کچھ فائدہ نہ دیں گے انھیں روزۂ و نماز
ہیں جن کے پاؤں حب علیؑ کی بساط پر
ثابت قدم رہیں گے انھیں کے صراط پر

بعضے پل صراط سے جاویں گے یوں گزر
پتھر سے جست کر کے نکل جائے جوں شرر
بعضے روائے فاطمہ زہرا کو تھام کر
کہتے ہوئے علیؑ ولی جائیں گے اُدھر
آگے تو مرتضےٰؑ کا تصرف تمام ہے
ادنیٰ غلام کے لئے اعلیٰ مقام ہے

کیسا خدا پرست تھا مولا میرا سخی
نیت سہ روز روزے پہ روزے کی اس نے کی
سائل کی پر نہ دیکھ سکا وہ گرسنگی
کھائی نہ سپر ہو کے غرض نان جو کبھی
یکتا تھا وہ عبادتِ رب ودود میں
گذری تمام عمر رکوع و سجود میں

ہجرت زمین کعبہ سے جب مصطفے نے کی
اُس روز مصطفےٰ کی مدد مرتضیٰ نے کی
فیصل لڑائی بدر کی شیر خدا نے کی
جنگ اُحد بھی فتح اسی مقتدا نے کی
واللہ اس سے زور عیاں لا تعد ہوا
قتل اس کے ہاتھ سے عمر عبدد ہوا

خیبر میں مصطفے ہوئے جب گرم کارزار
پیہم سہ روز جنگ سے سب نے کیا فرار
تب آگیا جلال میں محبوب کردگار
فرمایا شام کو یہ پیمبر نے یوں پکار
بھیجوں گا کل اسے جو مرا دوستدار ہے
کرار ہے وہ شخص جو غیر فرار ہے

ہے طرفہ تر تو یہ جو گریزاں ہوئے تھے واں
اِس مرتبہ کا ان کو تھا بس آپ پر گماں
لیکن ستارهٔ سحری جب ہوا عیاں
سلمان فارسی سے نبی نے کہا کہ ہاں
لاؤ بنا کنندۂ ارکان دین کو
لاؤ علیؑ کو لاؤ مرے جانشین کو

سلمان آئے پاس علیؑ کے بصد شتاب
بولے کہ یا ابا لحسن و یا آبا تراب!
تم کو بلاتے ہیں گے رسولِؐ فلک جناب
وا ہوگا آج قلعہ خیبر کا تم سے باب
روشن ہوا جو نہیں یہ امام مبین پر
رو کر سر نیاز جھکایا زمین پر

آنکھیں رمد سے گو کہ نہ کھلتی تھیں مومناں
سلماں کے دوش پر ہوے ہاتھوں کو رکھ رواں
آغوش میں نبیؐ نے لیا آ کے مثل جاں
مانند سیل چشم علیؑ میں جو کی زباں
اک آن میں رمد کا خلل دور ہو گیا
پر نور اور دیدۂ پر نور ہو گیا

تب یوں کہا نبیؐ نے علیؑ سے کہ یا اخی
ہو مستعد بہ جنگ کہ ہے حکم ایزدی
بولے علیؑ کہ تم پہ خدا جان ہے مری
اس بندۂ ضعیف کو عزت تمہیں نے دی
خیبر و فتح ہو بہ کہاں مجھ میں حال ہے
یا مصطفےٰ فقط کرم ذوالجلال ہے

سر پر علیؑ کے خود محمدؐ نے خود رکھا
آہن کا خود قبر پر نور ہو گیا
پہنائی اپنے ہاتھ سے پھر آپ نے قبا
مطلب زرہ بنانے کا داؤد کے کھلا
کہتی تھی یوں زرہ تن پاک امام میں
گویا لیا ہے میں نے شجاعت کو دام میں

بولی قضا زرہ کی طرف دیکھ دیکھ کر
گردوں سے سلسلہ میں یہ پابند ہے ظفر
لی دوش پر سپر تو کہا سب نے یک دگر
سایہ خدا کے لطف کا ہے اس کے دوش پر
عکس پسر بدن میں بدن کا سپر میں تھا
تھی وہ سپر کہ جرم نمایاں قمر میں تھا

پھر کی حمائل اس نے وہ شمشیر آبدار
جو ہر وغا میں برق کی صورت تھی بے قرار
ہفتاد ہاتھ، کھیچتے ہی بڑھتی تھی ذوالفقار
جوہر بیاں کروں گا میں ہنگام کارزار
کہتے ہیں وقت رزم نکلتی تھی جیب سے
پیدائش اس حسام کی تھی نصف سیب سے

آراستہ ہوا جو امام نکو سیر
بوسہ دیا رسول خدا نے جبیں پر
چمکا نشاں نبیؐ کا تو سورج نے چرخ پر
پنجہ لیا خطوط شعاعی کا منھ پہ دھر
پھر فتح یاب کیوں نہ ہو وہ کائنات سے
باندهے رسول جس کی کمر اپنے ہاتھ سے

حیدرؑ سے پھر رسول خدا نے کیا خطاب
روشن قدم سے اپنے کرو زین کی رکاب
دلدل کو لے کے آیا جو قنبر بصد شتاب
اک جست میں سوار ہوا ابن بوتراب
گھوڑے پہ جب سوار کیا اس جناب کو
محبوبؐ ذوالجلال نے تھاما رکاب کو

دلدل کی جست و خیز کا اب کیا کہوں میں رنگ
وہ جانتا تھا عرصۂ کون و مکاں کو تنگ
گر اس کا کھینچتا کوئی نقشہ بروے سنگ
اُڑتا ہوا پہ سنگ بھی جوں کاغذ پتنگ
گھوڑا نہ تھا وہ قدرت پروردگار تھا
اس پر سوار اثر نبوت سوار تھا

تسلیم کر نبی کو علیؑ یوں چلے وہاں
جس طرح سے جدا کہیں ہو جائیں جسم و جاں
منھ اپنا مصطفے نے کیا سوئے آسماں
عارض پہ اشک ہو نے لگے متصل رواں
دے کر علیؑ کو حفظ میں پروردگار کے
کرنے لگے دعائیں عمامہ اُتار کے

بندہ ترا ہے جو یہ علیؑ بازوئے رسولؐ
یا رب ہلاکت اس کی تو مت کیجیو قبول
تیری کنیز خاص جو مشہور ہے بتولؐ
شوہر کے غم سے ہو نہ کہیں اس کا دل ملول
یا رب مری دعا سے اسے زندہ کیجئو
بیٹی کے منھ سے مجکو نہ شرمندہ کیجئو

واں تو دعا یہ کرتے تھے سالار مرسلیں
یا آن پہونچے متصل قلعہ شاہ دیں
گاڑا پہاڑ پر علم مصطفےٰ جو نہیں
افلاک تھر تھرا گئے اور کانپ اٹھی زمیں
تھا زور اس قدر شہ عالی شکوہ میں
پائے نشان ڈوب گیا لطن کوہ میں

دیکھا نگاہ بانوں نے جس دم یہ ماجرا
مرحب کو مژدہ از سر نو مرگ کا دیا
سن کر تب اس لعین نے حارث سے یہ کہا
تنہا یہ کون آیا ہے سر اس کا جلد لا
باہر نکل کے وہ جوں ہی آیا حصار سے
حیدرؑ نے دو کیا اسے اک ذوالفقار سے

مرحب نے اس گھڑی کیا سامان رزم گاه
نقارۂ کلاں پہ رکھی آہنی کلاہ
کاندھے پہ پھر سپر بھی لگائی یہ اشک وآہ
ہووے دراز ہجر کی جیسے شب سیاه
ملعون نے زرہ پہ زرہ جب درست کی
زنجیر آہنی سے کمر اپنی چست کی

کاندھے پہ یوں کماں نظر آتی بار بار
ہے آسمان کفر پہ اک قوس آشکار
پھر دست نحس میں لیا نیزہ وہ ایک بار
جو خیمہ فلک کا ہوا چوب استوار
لٹکائی پھر کمر میں وہ تیغ اس شکوہ سے
دریا اتر کے آتا ہے جس طرح کوہ سے

چالاک و چست ہو کے ہوا وہ لعین سوار
تب ہو گئے جلو میں یہودی کئی ہزارہ
بھائی کی لاش دیکھ بہ میدان کارزار
طیش و غضب سے ہو گیا معمور ایک بار
پہلے تو کچھ بیان حسب اور نسب ہوا
پھر معرکہ میں آ کے مبارز طلب ہوا

گھوڑے کو تب علیؑ نے پھر اپنے کہا کہ ہاں
بھاری کیا رکاب کو کر دی سبک عناں
آیا سر عدو پہ اجل کی طرح دواں
مرحب نے پھر نیام سے لی تیغ ناگہاں
الٹا خدا کے ہاتھ نے جب آستین کو
گہوارے کی طرح سے بھی جنبش زمین کو

مرحب ہوا علیؑ ولی پر جو حملہ ور
حضرت نے اپنے فرق مبارک پہ لی سپر
تیغ اس لعیں کی ہو گئی لیکن یہ کارگر
کاٹا سپر کو شاہ ولایت کے ہاتھ پر
اب تک جو زلزلہ سے زمیں کانپ جاتی ہے
گاوز میں کو ضرب وہی یاد آتی ہے

بازوئے مصطفے کو غرض آگیا جلال
منھ ہو گیا جلال جہاں آفریں کا لال
اس غیظ سے کھڑے ہوے سارے بدن کے بال
لی ذوالفقار شاہ ولایت نے پھر سنبھال
انسان کیا جنوں کو پڑی اپنی جان کی
کونین میں پکار ہوئی الامان کی

آئی صدا یہ عرش سے اس وقت ناگہاں
میکال و جبرئیل و سرافیل کو کہ ہاں
تھاموں علی کے ہاتھ کو جلدی فرشتگاں
عرصہ کیا تو عالم ایجاد پھر کہاں
اب ہاتھ جان لو مرا حیدرؑ کے ہاتھ کو
کافی ہے ایک ضرب مری کائنات کو

بس جنبش پلک پہ ملک تھے زمین پر
میکال تو لپٹ گئے شانوں سے آن کر
تھامی کلائی ان کی سرافیل نے ادھر
ڈھاپنے جنوں کی قوم کے روح الامیں نے پر
یاں تیغ جا چکی تھی سر نابکار پر
جوں صعقہ تڑپ کے گری کو ہار پر

بیٹھی جو خود پر تو کیا تا کمر دوتا
پر ذوالفقار کی نہ تسلی ہوئی ذرا
کاٹا جو زمین کو تو کیا قصد تنگ کا
در آئی پھر زمیں میں نہ کی دیر مطلقا
جب تک کہ ذوالفقار نے کاٹے نہ تین پر
ہرگز نہ دم لیا پر روح الامین پر

پھر اُس گھڑی تو کہنے لگا رب کردگار
شاباش مرحبا تجھے اے عبد جاں نثار
اس دم کہا تمام فرشتوں نے یوں پکار
یہ چشم زخم سے رہے محفوظ و بر قرار
عیسیٰ نے یوں کہا کہ اسے کیا گزند ہے
مجمر ہے آفتاب ہر اختر سپند ہے

مرحب کے ساتھیوں پہ ہوئے شاہ حملہ ور
پھر بھاک کر گئے پل خندق سے وہ گذر
اور سب نے مل کے تختہ پل کو کیا اُدھر
ہو کر پیادہ پا گئے حیدرؑ بھی جست کر
مرحب پہ کچھ تمام  ساری لڑائی تھی
ان کے تو دھیان میں در خیبر کشائی تھی

جب سیکڑوں یہودی ہوئے مستعد بہ جنگ
شیر خدا پہ چلنے لگے نیزۂ کا و خدنگ
اوپر سے عورتیں بھی گراتی تھیں خشت و سنگ
آمد تھی سارے حربوں کی جوں شمع پر تپنگ
جس دم سپر گری بشریت میں شاہ سے
اک رو سیاہ لے گیا بچ کر نگاہ سے

حیدرؑ کے ہاتھ میں نہ رہی جب سپر کی آڑ
حضرت نے پاؤں اپنے رکاب زمیں میں گاڑ
دو انگلیوں میں لے لیا تب آہنی کواڑ
جس سے نہ تھا زمیں پر کلاں تر کوئی پہاڑ
ہرگز بشر کا کام بجز مرتضیٰ نہ تھا
گو وه خدا نہ تھا یہ خدا سے جدا نہ تھا

یارو سنا یہ مرتبۂ شاہ ذوالفقار
کیا کیا خدا کی رہ میں کیسا زور آشکار
سیہ لوگ ہیں خلاصۂ ایجاد کردگار
لیکن خدا کے واسطے سو چو مآل کار
مسجد میں کس طرح سے عبادت دکھائی ہے
سجدے میں روزہ دار نے تلوار کھائی ہے

آئی مہ صیام کی انیسویں جو شب
کلثومؑ سے طعام علیؑ نے کیا طلب
وہ لائیں نان جو نمک و شیر اور رطب
بیٹی سے تب علی نے کہا از رہ غضب
کیا چاہتی ہو تم کہ علیؑ پر عتاب ہو
محشر میں میرے واسطے طول حساب ہو

جس دن سے سوئے خلد سدھارے میں مصطفا
دو نعمتیں کبھی نہیں کھائی ہیں ایک جا
کلثومؑ نے لیا رطب و شیر کو اُٹھا
حضرت نے تین لقموں پہ بس اکتفا کیا
روئیں جو بیٹیاں تو کہا یہ زبان سے
ہے آرزو سبک میں اٹھوں اس جہان سے

افطار کر کے روزے کو مولائے روزہ دار
اٹھے نماز شب کے لئے شاہ ذوالفقار
پھر تھا تمام رات عجب ان کو اضطرار
انگنائی میں علیؑ نکل آتے تھے بار بار
دل سوئے حق تھا آنکھ سوئے آسمان تھی
تھی سامنے اجل کہ شب امتحان تھی

کہتے تھے اپنی ریش مبارک کو وہ جناب
ہوئے گا صبح خون کا اس کے لئے خضاب
جاتا رہا تھا زینب و کلثوم کا بھی خواب
تھا مرتضیٰ علی سے سوا ان کو اضطراب
مایوس گفتگو سے جو مایوس ہوتی تھیں
باہیں گلے میں ڈال کے بابا کے روتی تھیں

لے کر بلائیں دونوں یہ کہتی تھیں بابا جان
کیوں نیند آپ کو نہیں آتی ہے ایک آن
کیوں فال بد نکالتے ہیں آپ ہر زمان
کیوں بار بار دیکھتے ہیں سوئے آسمان
ہے زندگی ہماری جو جینے سے آپ کے
ہم دونوں بیٹیاں ہوں جدا ایسے باپ سے

حضرت نے بیٹیوں کو گلے سے لگا لیا
ہاتھوں کو چوم زینبؑ و کلثوم سے کہا
اب وقت عنقریب ہے کوس کہ رحیل کا
کچھ اس مقام میں نہیں چارہ بجز خدا
وارث تمہارا اب حسب حسنؑ جان ہے
بس کل کے روز اور علیؑ مہمان ہے

القصہ بھی ابھی وہ شب قتل نا تمام
پیش سحر رواں ہوا مسجد میں وہ امام
دامت امام کا لیا مرغابیوں نے تھام
اُن کو ہٹا دیا تو علیؑ نے کیا کلام
اے بیبیو درشت نہو جانور ہیں یہ
دامن سے مت چھڑاؤ مرے نوحہ گر ہیں یہ

کہہ یہ سخن کیا در دولت سرا کو وا
حلقے سے در کے واں بھی کمر بند اُلجھ گیا
اس کا بھی کچھ ہوا نہ خیال اُن کو مطلقا
بہنوں نے تب حسینؑ و حسنؑ سے یہ جا کہا
اے بھائی خواب ناز سے سر کو اٹھاؤ تم
بابا اکیلے جاتے ہیں ساتھ اُن کے جاؤ تم

دونوں علیؑ کے لاڈلے دوڑے برہنہ پا
پہونچے علیؑ تلک تو علیؑ نے انھیں کہا
واللہ تم نہ ہو گے مرے مانع قضا
پھر جاؤ تم کو ہے قسیم روح معطفےٰ
ہشیار کر دیا انھیں حکم الٓہ سے
پھیرا حسنؑ حسینؑ کو اثنائے راہ سے

مسجد میں آن کر کہی مولا نے تب اذاں
قطامہ نے سنی غرض آواز نا گہاں
اس نے جگایا بیٹے کو ملجم کے مومناں
مسجد میں آ کے لیٹا وہ مانند خفتگاں
فرصت اذاں سے جب ہوئی شاہ حجاز کو
محراب میں ادا لگے کرنے نماز کو

اس وقت ابن ملجم ملعون بھی اُٹھا
لگ گرستوں سے مسجد کوفہ میں چھپ رہا
سر مرتضیٰؑ کا سجدہ اول میں جب جھکا
اس نے لگائی تیغ پہ حاصل نہ کچھ ہوا
پر دیکھیو خدا سے علیؑ کے نیاز کو
ہرگز نہ روزہ دار نے توڑا نماز کو

لیکن جھکا جو دوسرے سجدے میں ان کا سر
اس وقت اس لعیں کی ہوئی تیغ کارگر
زخمی تھا ضربت عمر و عبدود سے سر
یہ زخم جاں ستاں بھی لگا اُس مقام پر
خوں سرکا تابہ ریش مبارک رواں ہوا
ابرو تلک شگاف جبیں کا عیاں ہوا

اس وقت آسماں پہ پکارے یہ جبرئیل
زوج بتول راہ خدا میں ہوا قتیل
زخمی ہوا ہے آج سر سید جلیل
کوئی رہا نہ شبیر و شبیر کا کفیل
شیر خدا نے فرق پہ تلوار کھائی ہے
استاد میرا قتل ہوا ہے دوہائی ہے

تھا گھر میں آہ زینبؑ و کلثومؑ کا یہ حال
تسبیح ان کے ہاتھ میں تھی اور کھلے تھے بال
آئی صدا یہ کان میں جب ان کے غم مآل
آکر کہا حسینؑ و حسنؑ سے بصد ملال
گل کر دیا چراغ زمین و زمان کو
بھائی کسی نے قتل کیا بابا جان کو

دوڑے حسنؑ حسینؑ وہاں سے برہنہ سر
داخل ہوئے جو مسجد کوفہ میں آن کر
دیکھا جناب والد ماجد کو خوں میں تر
چلا کے ہائے بابا گرے وہ زمین پر
آنکھوں سے اشک دونوں کے پہم نکلتے تھے
چہرے پہ خون باپ کا لے لے کے ملتے تھے

آنکھوں کو کھول شاہ ولایت نے یہ کہا
پہو نچاؤ مجکو زینبؑ و کلثوم تک ذرا
جی بھر کے بیٹیوں کو تو میں دیکھ لوں ذرا
حضرت کو اک گلیم کے اندر لٹا دیا
گھر کو روانہ واں سے بہ رنج و محن ہوئے
پر حیف ہے یتیم حسینؑ و حسنؑ ہوئے

لائے علیؑ کو جب در دولت سرا کے پاس
دوڑیں جناب زینبؑ و کلثومؑ بے حواس
اس دم کہا حسینؑ و حسنؑ نے بہ حال یاس
اے مومنو ضرور ہے آل نبی کا پاس
زہرا کی بیٹیاں بھی قریب در آئی ہیں
سرکو، علی کی بیٹیاں کھولے سرائی ہیں

بابا کو لائیں زینبؑ و کلثومؑ جب اُٹھا
حجرے میں اس جناب کو لاکر لٹا دیا
اصحاب جا کے لائے جو جراح کو بلا
نعمان نے دیکھا زخم بسر شاہ لافتا
بولا وہ سر سے پھیک عمامہ دُہائی ہے
ہے ہے یہ تیغ زہر کے اندر بھائی ہے

واللہ یہ حدیث میں لکھا ہے مومناں
اس زخم سے ہوا تھا لہو اس قدر رواں
چہرہ علیؑ کا زرد تھا مانند زعفران
دن بھر لگی نہ آنکھ ہوے ایسے ناتواں
تھا زخم میں جو درد شہ دیں پناہ کے
کاٹی تمام رات علیؑ نے کراہ کے

ہے آگے یہ لکھا شب بست ویکم کا حال
آخر کیا وصی محمدؐ نے انتقال
اندوہ اہل بیت نبیؐ کو ہوا کمال
اب آگے اے انیس نہیں طاقت مقال
يا رب دعا مری بہ اجابت قبول ہو
شاہ نجف کی جلد زیارت حصول ہو


سلام

مثالِ بدر جو حاصل ہوا کمال مجھے
گھٹا گھٹا کے فلک نے کیا ہلال مجھے
کمال شوق زیارت ہے اب کے سال مجھے
کریم ! ہند کی ظلمت سے اب نکال مجھے
بہ رنگ سبزۂ بیگانہ باغ دہر میں تھا
ترے سحاب کرم نے کیا نہال مجھے
کریم جو تجھے دینا ہو بے طلب دیدے
فقیر ہوں پہ نہیں عادت سوال مجھے
نگاہ نامۂ اعمال پر جو کی پس مرگ
گناہگار نظر آیا بال بال مجھے
جو خضر بخت، مجھے کربلا میں پہونچاوے
نہ آئے خواب میں بھی ہند کا خیال مجھے
یہ الفتیں بھی ہیں دنیا میں یادگار اے مرگ
مرا خیال تجھے اور ترا خیال مجھے
فلک میں سبزۂ بیگانہ اس چمن میں نہیں
یہ کیا روش ہے جو کرتا ہے پائمال مجھے
کہو خوشی سے جو دنیا میں ایک دم گذرا
وہ صدمہ کش ہوں کہ برسوں رہا ملال مجھے
غم حسینؑ کی میں کہتا ہے زخم دل ہر دم
لہو جگر کا بہے گر، ہو اندمال مجھے
کسی کے سامنے کیوں جا کے ہاتھ پھیلاؤں
مرا کریم تو دیتا ہے بے سوال مجھے
پھڑک پھڑک کے مروں گا وہ نیم بسمل ہوں
فلک نے کند چھری سے کیا حلال مجھے
بھلا میں دوں قید اکبرؑ سے کس طرح تشبیہہ
چمن میں سرد دکھائے تو اپنی چال مجھے
لہو بدن کا عرق ہو کے بہہ گیا سارا
ہوا یہ اپنے گناہوں سے انفعال مجھے
