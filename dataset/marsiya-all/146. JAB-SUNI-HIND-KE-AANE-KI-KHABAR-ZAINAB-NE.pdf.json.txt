www.emarsiya.com
جلد چہارم
مرثیہ میر انیس


جب سنی ہند کے آنے کی خبر زینبؑ نے
یاس سے کی سوئے افلاک نظر زینبؑ نے
شرم سے زانو پہ نہوڑا لیا کر زینبؑ نے
کہا ایک ایک سے بادیدۂ تر زینبؑ نے
خاک لے کر مرے چہرے پہ لگاؤ لوگو
سند آتی ہے کہیں مجھ کو چھپاؤ لوگو

اب یہ دکھلانے کے قابل نہیں خصورت میری
اب نہ رتبہ ہے وہ میرا نہ وہ عزت میری
بھائی کے ساتھ گئی دولت و حشمت میری
اُس نے پہچانا جو آکر تو ہے ذلت میری
گو کہ نور نظر صاحبِ معراج ہوں میں
ایک چادر کے لئے آج تو محتاج ہوں میں

اس نے دیکھا تھا مدینے میں مرا جاہ و حشم
گھر تھا آباد سلامت تھے شہنشاہ امم
قید اب خانہ زنداں میں ہوں میں کشتہ غم
نیل بازو پہ ہیں اسی کے اور آنکھوں پہ ورم
چاک ماتم میں گریبان کھلے سر ہوں میں
شرم آتی ہے کہ شبیرؑ کی خواہر ہوں میں

اب نہ وارث کوئی سر پر ہے نہ کوئی والی
نہ ہو گیا فاطمہ زہرا کا بھرا گھر خالی
سخت جان رہ گئی ہوں ایک میں رونے والی
اقتدار اس کو ہے اور یاں ہے پریشاں حالی
آج ہر طرح مجھے ہند سے ذلت ہوگی
نام لوں گی تو بزرگوں کی خجالت ہو گی

میری مادر کا ہے مریم سے زیادہ رتباہ
نہ کہا جائے گا مجھ سے کہ ہوں بنت زہرا
لونڈیاں اس کی کہیں گئی کہ تعجب کی ہے جا
دختر شیر خدا اور نہیں سر پہ ردا
خاک پر بیٹھی ہے سایہ نہیں بستر بھی نہیں
یہ تو زہراؑ کی کنیزوں کے برابر بھی نہیں

در بدر پھرتی اگر دختر حیدر ہوتی
ہوتی زہراؑ کی جو بیٹی تو کھلے سر ہوتی
قیدیوں ہوتی جو شبیر کی خواہر ہوتی
سر پہ احمد کی نواسی کے نہ چادر ہوتی
قتل پردیس میں سبط شہ لولاک ہوا
کیا خبر ان کو گھر فاطمہ کا خاک ہوا

منھ چھپانے کی یہ ہے وجہ یہ باعث یہ سبب
گر کہا میں نے کہ ہوں بنت شہنشاہ عرب
طعن سے یہ وہ کہے گی کہ نہایت ہے عجب
بھائی تو قتل ہو اور رہی جیتی زینبؑ
نام رہتا جو یہ آواره وطن مر جاتی
بھائی سے پہلے مناسب تھا بہن مر جاتی

کتنا چاہا تھا کہ مرجاؤں پہ آئی نہ اجل
سخت جانی سے ہوا عزت زینب میں خلل
ہائے مر جاتی تو ہو جاتا یہ جھگڑا فیصل
نام رہتا کہ بہن مرگئی بھائی کے بدل
کچھ بن آتی نہیں جس دم ہے مقدر پھرتا
میں اگر مرتی تو پھر کون کھلے سر پھرتا

کون پھر دیکھتا کھٹتے ہوئے بھائی کا گلا
کس کے سر پر سے ردا چھینتے اگر اعدا
باندھا جاتا رسن ظلم سے بازو کس کا
کھینچ کر اونٹ پہ بٹھلاتے کے اہل جفا
اب وہ آئے گی تو چھپنے کو کدھر جاؤں گی
ہند اس حال میں دیکھے گی تو مرجاؤں گی

وہ تو ہے تخت نشیں اور میں ہوں خاک نشیں
پر وہ رہ جائے جو ہو جاؤں میں پیوند زمیں
اس خرابے میں تو لوگوں کوئی حجرہ بھی نہیں
کیا کروں ہائے کہاں جا کے چھپوں میں غمگیں
اے اجل آکہ نہ رسوائے جہاں ہو زینب
اے زمیں تھوڑی سی جاوے تو نہاں ہو زینب

کہہ کے یہ خاک کو چہرے پہ ملا آخر کار
پیچھے سب بیٹیوں کے جا کے چھپی وہ نا چار
رکھ کے سر زانو پہ رونے لگی جو ابر بہار
ناگہاں ان کے ڈیوڑھی پہ پکار ہے خونخوار
اٹھو اے قیدیو کیا بیٹھے ہو تعظیم کرو
زوجہ حاکم شام آتی ہے تسلیم کرو

یہ جو غل ہند کے آنے کا سکینہ نے سنا
ماں کے پاس آکے یہ کہنے لگی گھبرا گھبرا
اماں بتلاؤ تو ڈیوڑھی پہ یہ غل ہے کیسا
کیا ہمیں لوٹنے کو آتے ہیں پھر اہل جفا
پھر ستائیں نہ کہیں ان کے اعدا مجھ کو
مار بیٹھے نہ کہیں شمر طمانچا مجھے کو

اچھی اماں مجھے گودی میں اُٹھا لو جلدی
دل دھڑکتا ہے کلیجے سے لگا لو جلدی
شمر دیکھیے نہ کہیں مجھ کو چھپا لو جلدی
بھائی سجاد کو پاس اپنے بلا لو جلدی
کچھ اسیروں پہ غضب حاکم بے پیر نہ ہو
قتل کی عابد بیمار کے تدبیر نہ ہو

رو کے کہنے لگی بانو نہ ڈرو اے پیاری
اب بھلا کیا ہے جسے لوٹیں گے آکر ناری
زن حاکم کی یہاں آنے کی ہے تیاری
سر کو نہیوڑا کے مرے پہلو میں بیٹھو واری
قید خانے میں وہ آتی ہے اسیروں کی طرح
اور ہم خاک پہ بیھٹے اس فقیروں کی طرح 

کل کی ہے بات کہ میرا بھی یہ تھا غزو وقار
اپنے پہلو میں بیٹھاتے تھے امام ابرار
مسند احمد مختار کی میں تھی مختار
سامنے رہتی تھی صف بستہ کنیزوں کی قطار
اب نہ وہ گھر ہے نہ مسند ہے نہ شاہی میری
ہائے تقدیر مری ہائے تباہی میری

ایک دن وہ تھا کہ زہرا نے بنایا تھا دلہن
خواب میں دیکھا تھا دیدار شہنشاہ زمن
آج باندھی ہے ستمگاروں نے بازو میں رسن
میں ہوں محتاج ردا اور وہ محتاج کفن
دیکھوں کیا ذلتیں قسمت مجھے دکھلاتی ہے
خاک میں مل گئی تب ملنے کو ہند آتی ہے

کس کو معلوم تھا ہو جائے گا گھر یوں برباد
رسن و طوق کہاں اور کہاں میری اولاد
اک زمانہ تھا کہ پیدا ہوئے تھے جب سجاد
راہ خالق میں بہت لونڈیاں کیں تھیں آزاد
گھر مرالٹ گیا محتاج ہوں نادار ہوں میں
اب تو خود قید مصیبت میں گرفتار ہوں میں

سنتی ہوں عقد میں تھی یہ بھی شہ والا کے
تم بتانا نہ کہیں جو مجھے پوچھے آکے
پانی کیجو نہ طلب خشک زباں دکھلا کے
بیٹھو قربان گئی زانو پہ سر نہوڑا کے
باپ حضرت کو نہ سجاد کو بھائی کہنا
ماں نہ کہنا مجھے صدقے گئی دائی کہنا

سر کو نہوڑا کے وہ کہنے لگی اچھی اماں
نہیں کرنے کی میں کچھ اپنی تباہی کا بیاں
لیکن اتنی تو اجازت دو تمہارے قرباں
ہند آئے تو میں پوچھوں خبر شاہ زماں
گھر میں حاکم کے جو بابا کا پتا پاؤں گی
انگلی پکڑے ہوئے ساتھ اسکے چلی جاؤں گی

ذکر یہ تھا کہ ہوئی ہند کی آمد اک ہار
روشنی آگے تھی اور پیچھے کنیزیں دو چار
مہندی ہاتھوں میں ملے پہنے لباس زرتار
ہند بھی غرق جواہر بھی بصد عزو وقار
واں یہ ساماں تھا اسیروں کے دکھانے کیلئے
یاں ردائیں بھی نہ تھیں منھ کو چھپانے کیلئے

جوں قدم ہند نے دروازۂ زنداں میں رکھا
تب نگہبانوں نے گھبرا کے خواصوں سے کہا
عرض کر دو کہ گھر جائیں حضور ایک ذرا
اک جواں بھی اس زنداں میں ہے مجوس بلا
یا تو بیمار کی آنکھیں اُسرا بند کریں
یا ہم آکر کسی حجرے میں جدا بند کریں

ہند ٹھہری تو یہ رو کہ کسی عورت نے کہا
دیکھ آئی ہوں میں بیمار سا ہے اک لڑکا
نہ پرستار ہے کوئی نہ دوا ہے نہ غذا
فاقہ کش بیکس و مظلوم غریب الغربا
کھول سکتا ہے نہ آنکھیں نہ اُٹھا جاتا ہے
آہ آتی ہے جو لب تک تو غش آ جاتا ہے

زرد رخسار ہیں رونے سے ہے آنکھوں پہ درم
ضعف ایسا ہے کہ سینے میں سماتا نہیں دم
اور مہ نو کی طرح گردن پر نور ہے خم
پنڈلیاں سوجی ہیں مجروح ہیں کانٹوں سے قدم
رخ روشن سے عیاں بے پدری ہوتی ہے
پشت کے نیل دکھاتا ہے تو ماں روتی ہے

یا تو سادات سے ہے یا ہے امیہ ابن امیر
ایسے یوسفؑ کو کیا ایسے خرابے میں اسیر
طوق گردن میں ہے اور پاؤں میں دہری زنجیر
بدلے نالے کے نکل جاتی ہے منھ سے تکبیر
تن لاغر میں بنجار آٹھ پہر رہتا ہے
اس پہ بھی خاک پہ سجدے ہی میں سر رہتا ہے

کس فصاحت سے ادا کرتا ہے خالق کی نماز
نہیں دیکھا کسی آواز میں یہ سوز و گداز
ہے تو بے کس پہ خدا سے ہے عجب راز و نیاز
عابدوں میں اسے خالق نے کیا ہے ممتاز
یاس بستر جو نہیں خاک میں تن آٹتا ہے
باپ کو روتا ہے جس دم تو جگر پھٹتا ہے

ہند کے دل پہ یہ سنتے ہی کیا غم نے اثر
کہا بتلاؤ کہ وہ خاصہ باری ہے کدھر
اللہ اللہ زمانے میں ہیں ایسے بھی بشر
ہائے اس حال کی پہلے سے نہ تھی مجھ کو خبر
خود دوا اپنے دوا خانے سے بھجواتی میں
روز دو وقت عیادت کے لئے آتی میں

یہ سخن کہہ کے جو آگے بڑھی دیکھا یہ حال
خاک پر ایک جواں بیٹھا ہے خورشید جمال
بال ہیں سر کے پڑھے ضعف ہے چہرے پہ کمال
طوق سے بوجھ سے گردن کا اُٹھانا ہے محال
ٹکڑے ٹکرے تن پر نور میں ایک جامہ ہے
نہ ردا روش پہ کے فرق پہ عمامہ ہے

ہے نشاں سجدے کا اختر کی طرح سے روشن
جا بجا طوق سے مجروح ہے نازک گردن
نہ تو ابر و پہ گرہ ہے نہ جبیں پر ہے شکن
طوق گردن سے یہ پیدا ہے کہ ہے چاند گہن
نیر برج شرف خاک پہ افتادہ ہے
شان و شوکت سے ہے ظاہر کہ نبی زاده ہے

دل سے وہ بولی یہ کیا سانحہ ہے یا اللہ
کس کا گھر لٹ گیا کشتی ہوئی یہ کس کی تباہ
کس سے پوچھوں میں یہ ہے کونسی اقلیم کا شاہ
ایسا سر زد ہوا کیا اس ترے بندے سے گناہ
کس طرح کہیئے کہ یہ صاحب توقیر نہیں
آئی آواز کہ اس کی کوئی تقصیر نہیں

سامنے ہند گئی اور کیا جھک کے سلام
جوڑ کر ہاتھ یہ کی عرض کہ اے عرش مقام
ترک آداب ہے ہر چند پہ بتلا یے نام
کہا مولا نے کہ مظلوم و غریب و ناکام
قید ہوں ظلم رسیدہ بھی ہوں نادار بھی ہوں
اس لٹے قافلے کا قافلہ سالار بھی ہوں

بولی وہ کون سی بستی ہے جہاں تھا مسکن
رو کے فرمایا غریب الوطنی اب ہے وطن
باپ کو پوچھا تو بولے شہِ بے گور و کفن
کہا ہمدرد بھی ہے کوئی کہا طوق و رسن
دل کے جلنے کا سبب داغ پدر بتلایا
اس نے پوچھی جو غذا خون جگر بتلایا

بولی وہ کوئی عزیزوں میں بھی تھا اے غمگیں
رو کے فرمایا کہ سب تھے مگر اب کوئی نہیں
ایک بھائی تھا کہ مشہور تھا یوسفؑ سے حسیں
سروقد مہر لقا غنچہ وہن ماه جبین
چار گیسو رخ انور پہ پڑے رہتے تھے
لوگ ہر وقت زیارت کو کھڑے رہتے تھے

نہ وہ بھائی ہے نہ عمو ہے نہ سر پہ ہے پدر
اک ہمیں باقی ہیں سب کر گئے دنیا سے سفر
سترہ شخص ہوئے آنکھوں کے آگے بے سر
ان کا دہیان آتا ہے جس وقت تو پھٹتا ہے جگر
اب کئی بیبیاں ہیں ساتھ کہ جی کھوتی ہیں
اپنے بچوں کے لئے آٹھ پہر روتی ہیں

ہند کے دل پہ یہ سن کر ہوا اند وہ و قلق
کہا حضرت کی غریبی پہ جگر ہو گیا شق
آپ نے حال مفصل نہ سنا یا مطلق
دو رضا رانڈوں میں جانے کی اب اسے خاصہ حق
دیکے پرسا انہیں کچھ حرف و حکایات کروں
آرزو ہے کہ اسیروں کی ملاقات کروں

سر کو نہوڑا کے یہ سجاد نے ارشاد کیا
فائدہ دکھ زدہ رانڈوں کی ملاقات سے کیا
نہ کسی یاس قصابہ ہے نہ سر پر ہے ردا
کھول کر بالوں کو چہروں کا کیا ہے پردا
بخدا صاحب غیرت ہیں وہ شرمائیں گی
پوچھو گی نام و نسب کو تو وہ مرجائیں گی

اس نے اصرار کیا آپ نے سر نہوڑایا
گئی رانڈوں کے قریں ہند تو رونا آیا
سر جھکائے ہوئے ہر ایک کو روتا پایا
ہاتھ مل مل کے خواصوں سے یہی فرمایا
ایسی شہزادیوں کی ہائے یہ تو قریں ہیں
کس کے ماتم کے مرقع کی یہ تصویریں ہیں

کبھی دیکھا نہیں یہ گرد بھرے چہروں کا نور
کوئی خورشید لقا ہے تو کوئی غیرت حور
شب معراج جو ہیں بال تو رخ شعلۂ طور
شرم سے رنگ اُڑے جاتے ہیں مثل کا فور
گو ہیں آفت میں پہ اللہ کے پیارے ہیں یہ
بخدا عرش معلے کے ستارے ہیں یہ

گورے گورے تو ہیں بازو پہ ہیں رسی کے نشاں
نیلے رخسار ہیں اور خوں ہے ہاتھوں سے رواں
ہونٹ سوکھے ہوئے ہیں چہروں سے غربت ہے عیاں
چپ ہیں تصویر سے گویا کہ نہیں منھ میں زباں
آہیں کیوں کر نہ بھریں گودیاں بھی خالی ہیں
وطن آوارہ ہیں بے وارث و بے والی ہیں

اتنے میں جاپڑی اس کی رخ زینب پہ نگاہ
منھ سے بے ساختہ نکلا کہ زہے عزت و جاہ
گو کہ یہ خاک پہ بیٹھی ہیں بہ احوال تباہ
پر عجب نور، عجب شان ہے سبحان الله
غیر زہراؑ کسی بی بی کا یہ کہ رتبہ کب ہے
میں قسم کھاتی ہوں یا فاطمہ یا زینبؑ ہے

کہہ کے یہ بیٹھ گئی سامنے آکر فی الفور
بال سرکا کے نظر کی رخ اقدس پہ بغور
دل سے کہنے لگی سب سے وہی نقشہ وہی طور
بس یقین ہو گیا زینب ہے نہیں یہ کوئی اور
پھر بہ کہتی تھی کہ وہ صاحب توقیر کہاں
یہ خرابہ کہاں اور زینب دلگیر کہاں

جوڑ کر ہاتھ کہا سر تو اُٹھاؤ بی بی
کیوں جھکی جاتی ہو شکل اپنی دکھاؤ بی بی
کیا مصیبت ہوئی روداد سناؤ بی بی
میں ہوئی جاتی ہوں آنسو نہ بہاؤ بی بی
منھ سے کچھ بات کرو دل پہ قلق ہوتا ہے
آپ کے رونے سے سینہ مرا شق ہوتا ہے

گر ردا سر پہ نہیں کونسی ہے شرم کی بات
صدقے جاؤں میں زمانے کے یہ ہیں مکروہات
نہ تو دولت کو، نہ حشمت کو ہے دُنیا میں ثبات
روز بد واسطے نیکوں کے ہے اے نیک صفات
رنج دنیا میں ہے خاصان خدا کی خاطر
سب سے افزوں ہے بلا اہل ولا کی خاطر

رتبہ حضرت زہراؑ سے تو ہوگی آگاہ
زوجہ شیر خدا سیدۂ عالی جاہ
جن کی توقیر بھی مریم سے فزوں پیش الہٰ
تم کو لازم ہے کرو ان کی مصیبت پہ نگاہ
ایسی بی بی پہ یہ دنیا میں پریشانی تھی
فاقہ پر فاقہ تھا اور آسیہ گردانی تھی

نہ میسر تھی بجز نان جویں اور غذا
کھانا اک دن جو بہم پہونچا تو دو دن نہ ملا
اور ملبوس یہ تھا چھال کی تھی ایک ردا
اُس میں بھی سیتی تھیں پیوند پہ پیوند سدا
لشکر حق کرتی تھیں تکلیف اُٹھا لیتی تھیں
دن کو تو اوڑھتی تھیں شب کو بجھا لیتی تھیں

داغ تھا باغ کے چھین، جانے کا اور باپ کا غم
رات دن آنکھ سے تھما تھا نہ آنسو اک دم
شکم پاک پہ دروازہ گرا ہائے ستم
چوٹ پہلو پہ لگی ہو گیا بچہ بے دم
پہونچا صدمہ پہ جو صدمہ الم محسن میں
اٹھ گئیں خلق سے اٹھارہ برس کے سن میں

اب نہ زہرا، نہ پیمبرؐ ہیں، نہ حیدرؑ، نہ حسن
ایک شبیرؑ کے دم سے ہے مدینہ روشن
ایک زینب ہیں کہ سب جن میں ہیں زہرا کے چلن
صد دسی سال سلامت رہیں وہ بھائی بہن
میری آنکھوں کے تلے پھرتی ہے صورت انکی
پھر وہ دن ہو کہ کروں جا کے زیارت اُن کی

عسرت فاطمہ زہرا کا جو احوال سنا
دم بہ خود سب رہیں پر ضبط نہ فضہ سے ہوا
کوٹ کر چھاتی کو کہنے لگی چلا چلا
ہائے بی بی تری مطلومی پہ لونڈی ہو فدا
ایسے دکھ پائے کہ بچوں سے بھی منھ موڑ گئیں
قید ہونے کو بڑھاپے میں مجھے چھوڑ گئیں

سن کے فضہ کا بیاں رونے لگ اہل حرم
تب کہا ہند سے زینب نے یہ بادیدۂ نم
ائے بہن وجہ یہ ہے روئے جو قیدی اس دم
زیر دیوار رسول دوسرا رہتے تھے ہم
رتبہ فاطمتہ گویوں سبھی پہچانتے ہیں
اُن پہ جو گزری مصیبت وہ ہمیں جانتے ہیں

ساتھ اس بی بی کے محسن کا کیا غم ہم نے
دل سے کی خدمت مخدوشہ عالم ہم نے
ساتھ بیماری میں چھوڑا نیں اک دم ہم نے
مر گئیں جب میں تو بچھائی صف ماتم ہم نے
غم محسن کے سوا داغ یہ تازہ دیکھا
شب کو اُٹھتے ہوئے بی بی کا جنازہ دیکھا

ہند بولی کہ ہے اس گھر کے قریب آپ کا گھر
للہ الحمد کہ اب پاؤں گی آقا کی خبر
یاد میں ان کی گزرتی ہے مجھے شام و سحر
کہیئے کسی طور سے ہے حضرت زہرا کا پسر
یاں تو مدت سے یہ چرچا ہے کہ اب آتے ہیں
چھوڑ کر روضہ احمد کو وہ کب آتے ہیں

کہیئے کئے بیٹیاں، کئے بیٹے ہیں اب نام خدا
حسن ہم شکل پیمبر کا بہت ہے شہرا
سن میں اٹھارہ برس کا ہے وہ خورشید لقا
میں مسیں بھیگتی آغاز ہوا ہے سبزا
روح مادر ہے دل و جان شہ والا ہے
کہتے ہیں حضرت زینب نے اسے پالا ہے

اس کی شادی بھی کہیں شاہ نے ٹھہرائی ہے
ابھی بن بیاہا ہے یا گھر میں کہ دلہن آئی ہے
گھر کی زینت ہے وہی اور وہی زیبائی ہے
پسر فاطمہ نے کیسی بہو پائی ہے
مثل گل بیٹے کو ہنستا جو وہ پاتی ہو گی
ماں تو خوش وقتی سے پھولوں نہ سماتی ہوگی

جب سے اس گھر سے مقدر نے چھڑایا مجھ کو
کوئی خط حضرت زینب کا نہ آیا مجھ کو
چاہے شکوے کی یہاں تک ہے بھلایا  مجھ کو
بیاہ میں بیٹوں کے جھوٹوں نہ بلایا مجھ کو
ابتو ہوں دور جو روٹھوں گی تو کیا ہووے گا
کبھی قسمت نے ملایا تو گلا ہووے گا

شہربانو کے بھی ہے دیکھنے کا شوق کمال
بیٹی سلطان عجم کی ہے وہ فرخندہ خصال
شور سنتی ہوں کہ رکھتی ہے عجب حسن و جمال
اس پہ شیدا سے نہایت اسد اللہ کا لال
اس کے بچے بھی جبیں اور دوسرا شاد رہے
کوکھ آباد رہے مانگ بھی آباد رہے

سن کے یہ ہو گئی بیتاب علی کی جائی
تھا یہ نزدیک کے پیٹ کے ہے ہے بھائی
مردنی سی رُخ بانوئے حزیں پر چھائی
اڑیحی رنگ مگر آہ نہ لب نہیں آئی
پر دل زار نے سینے میں نہ آرام لیا
یک بیک ہائے پسر کہہ کے جگر تھام لیا

آہ سے بانو کی تھرا گیا سینے میں جگر
ہند کہنے لگی زینب سے مخاطب ہو کر
ذکر پر شادیٔ اکبر کے یہ ہے کیوں مضطر
بولی زینب کہ جواں مر گیا ہے ان کا پسر
درد دل ہے کوئی دم چین نہیں لیتی ہیں
ذکر اولاد جب آتا ہے تو رو دیتی ہیں

ایس بی بی کوئی دنیا میں نہ ہو گی ناشاد
باغ عالم میں کوئی جس کی برآئی کہ مراد
رانڈ ہونے کا الم داغ فراق اولاد
طرفتہ العین میں گھر ہو گیا سارا برباد
خاک پر شیر سے فرزند کو سوتے دیکھا
بیاہ بھی گیسوؤں والے کا نہوتے دیکھا

جب کئی بار کیا ہند سے زینب نے کلام
منھ کو تکتی تھی مگر تھا اُسے حیرت کا مقام
شان زہرا کی سراپا سے عیاں تھی جو تمام
ہو گیا صاف یقین ہے یہی ہمشیر امام
بولی صدقہ تو ذرا ہو نے دو قربا ان گی
بس تمہیں حضرت زینب ہو میں پہچان گئی

کہا زینب نے کہ اے ہند یہ بے جا ہے گماں
دختر حیدرؑ کرار کہاں اور میں کہاں
ہوں میں جس حال میں زینب کی یہ تھی شوکت شاں
اس کے بازو پہ کبھی دیکھے تھے رسی کے نشال
کبھی زنداں میں کھلے سر بھی اُسے دیکھا تھا
کبھی بے مقنعد و چادر بھی اسے دیکھا تھا

گو کہ دنیا میں پیمبر نہیں سر پر اُس کے
سچ ہے یہ حیدر صفدر نہیں کر پر اُس کے
واقعی خلق میں شبیر نہیں سر پر اُس کے
کیا حسین اس کا برادر نہیں سر پر اُس کے
سن میں چھوٹے ہیں پہ بیٹیوں کی اسے آس تو ہے
علی اکبر تو ہے قاسم تو ہے عباس تو ہے

دختر فاطمہ اور شام کے زنداں میں اسیر
بیٹی محتاج ردا باپ دو عالم کا امیر
کیا محمد کی نواسی کی یہی تھی توقیر
قید کیونکر وہ ہوئی قتل ہوئے کیا شبیر
رتبہ دختر زہرا کے برابر کب ہوں
گر حسین اٹھ گئے دنیا سے تو میں زینب ہوں

کہہ کے یہ غش ہوئی وہ دختر سلطان عرب
بیبیاں اٹھ کے لگیں سینہ و سر پیٹنے سب
فضہ چلائی کہ ہے ہے مری بے کس زینب
کون پہچانے تمہیں ہو گئیں بن بھائی کی اب
قتل شبیر کا احوال سنا یا نہ گیا
قید میں نام بھی غیرت سے بنایا نہ گیا

ہند بولی ہوئی معلوم حقیقت ساری
ہے غضب کٹ گئی زہرا و علی کی پیاری
میں تو کہتی تھی کہ زینب ہے یہی دکھیاری
ارے لوگو، کہو کیا ظلم ہوا اک باری
کس نے بے چرم شہ جن و بشر کو مارا
کس نے خاتون قیامت کے پسر کو مارا

آنکھیں تلوؤں سے جو ملنے لگی با درد و بکا
ہوش میں آن کے یہ حضرت زینب نے کہا
میں عزادار ہوں اے ہند مجھے دے پر سا
کٹ گیا فاطمہ کے لال کا خنجر سے گلا
دونوں حیدر کے نواسوں کو بھی رو بیٹھی ہوں
علی اکبر کو بھی ان ہاتھوں سے کھو بیٹھی ہوں

ہاتھ رکھے ہے کلیجے پہ جو باور دو الم
شہر بانو ہے یہی دختر سلطان عجم 
یاد اکبر کی نہیں بھولتی اس کو اک دم
کبھی داماد کا غم سے کبھی وارث کا الم
علی اصغر کو جو راتوں کو یہ چلاتی ہے
ساتھ، زہرا کے بھی رونے کی صدا آتی ہے

پھینک دی ہند نے یہ سنتے ہی سر پر سے ردا
پیٹ کر چھاتی کو چلائی کہ ہے ہے آقا
میرے سید مرے مظلوم و غریب و تنہا
تیری غربت کے تصدق تری تربت کے فدا
صف بچھا کر تمہیں یہ لوگ نہ روئے آقا
قید کنبہ ہوا تم قبر میں سوئے آقا

کہا منھ پیٹ کے زینب نے بصد آہ و فغاں
پسر فاطمہ کے پائی ابھی قبر کہاں
سر تو شہروں میں پھرایا گیا بالائے سناں
دھوپ میں جلتی ہے واں لاش امام دو جہاں
کون بے کس کی تھا میت کا اُٹھا نے والا
طوق و زنجیر میں ہے قبر بنانے والا

گر ردا سر سے مرے چھین نہ لیتے دشمن
شہ مظلوم کو دیتی اُسی چادر کا کفن
لاش سے ہوتی تھی رخصت جو میں آوارہ وطن
آئی دوبار صدا چھوڑ چلیں ہم کو بہن
یہ تو کہتا نہیں تم قبر بنائی جاؤ
ایک چادر مرے لاشے پہ اڑھائی جاؤ

بس انیسؔ آگے مناسب نہیں تطویل کلام
کر دعا حق سے کہ یا رب علیم و علام
جلد دکھلا دے مجھے روضہ پر نور امام
در آقا کی جدائی میں تڑپتا ہے غلام
آرزو ہے کہ یہ رتبہ تہ افلاک ملے
خاک میں سبط پیمبر کی مری خاک ملے
