جلد سوم
مرثیہ میر انیس

۱
جب کربلا مین خاتمۂ پنجتن ہوا
صرفِ خزان رسول خدا کا چمن ہوا
سجدے مین حق کے ذبح امام زمن ہوا
غل پڑ گیا شہید شہہ بیوطن ہوا
پانی نہ مرتے دم بھی دیا بے گناہ کو
پیاسا ہی مارا یثرب و بطحا کے شاہ کو
۲
زہرا کی قبر ہاے ہوئی آج بے چراغ
تیغون سے کاٹا پھولا پھلا فاطمہ کا باغ
مرقد مین بھی الم سے نہ اُسکو ملا فراغ
دکھلایا آہ داغ رسیدہ کو اور داغ
کی امت نبی نے عداوت حسین سے
سونے دیا نہ قبر مین زہرا کو چین سے
۳
کیا ہوئیگا بہشت مین اُس سیدہ کا حال
اس دشت مین قلم ہوے سب اُسکے نونہال
کیون دن نہو سیاہ شب تیرہ کے مثال
حیدر کے آفتاب پہ آج آگیا زوال
آواز پیٹنے کی محمدؐ کے آتی ہے
روتا ہے آسمان زمین خاک اوڑاتی ہے
۴
ڈوبا ہے بحر خون مین دو عالم کا بادشاہ
خشکی مین اہلبیت کی کشتی ہوئی تباہ
صحرا مین مر گیا پسر ضیغم اِلا
شیر خدا کا لال ہوا قتل بے گناہ
کیون خوف حشر ہووے نہ سارے جہان کو
ظلمت نے چھا لیا ہے زمین آسمان کو
۵
زائل ہوا تھا مہر فلک کا تمام نور
کہتا تھا ہر بشر کو قیامت نہین ہے دور
اب پھوکتا ہے دم مین سرافیل اپنا سور
نزدیک ہے کہ شیشۂ گردون ہو چور چور
دریاے قہر حق مین نہ کس طرح جوش ہو
جب یون چراغ قبر محمدؐ خموش ہو
۶
اس سانحہ کا شور تھا چارون طرف بپا
بے سر پڑا تھا ریت پہ سلطان کربلا
میدان مین شادیانے بجاتے تھے اشفیا
آپس مین ایک ایک یہ کہتا تھا برملا
اللہ نے یہ روز دکھایا ہزار شکر
دنیا سے پنجتن کو مٹایا ہزار شکر
۷
کہتا تھا کوئی گھر کیا زہرا کا مین نے صاف
سرور کو مین نے برچھیان مارین دم مصاف
حاکم کے پاس سے کیا احمدؐ کو برخلاف
اس گھر کی لوٹ کردے مجھے اے عمر معاف
خیمے مین جاکے بانو کا زیور اُتار لون
بنت علی کے سر سے مین چادر اُتار لون
۸
کہتا تھا شمر آج کیا ہے وہ مین نے کام
کم ہے سلوک مجھ سے کرے جو امیر شام
سیّد کو بے گناہ کو مارا ہے تشنہ کام
ہے اور کون میرے سوا قاتل امام
ہرگز کیا نہ پاس رسالت پناہ کا
چھاتی پہ چڑھ کے کاٹا ہے سر بے گناہ کا
۹
نیزہ دکھاکے کہتا تھا یون کوئی کینہ ور
چھیدا ہے اسنے قاسم نوشاہ کا جگر
دوڑایا گھوڑا مین نے کئی بار لاش پر
گہنا دلھن کا سب مرا حصّہ ہے اے عمر
ٹکڑے ک یا جگر حسن نامدار کا
لوٹونگا سب جہیز مین اُوس دلفگار کا
۱۰
ابن نمیر شمر سے کہتا تھا بار بار
یہ برچھی مین نے سینۂ اکبر کے کی ہے پار
تو یاد رکھ عمر نے کئے ہین جو کچھ قرار
لوٹونگا سب مین دولت بانوے نامدار
توڑا ہے مین نے گلشن زہرا کے پھول کو
مین نے مٹا دیا ہے شبیہ رسول کو
۱۱
کہتا تھا حرملہ یہ عُسر کو سُنا سُنا
میرا بھی تیر گردن اصغر پہ کیا لگا
بچے کا حلق بازوے شپیر چھد گیا
بے رحم مجھ سا ہوگا نہ عالم مین دوسرا
پانی دیا قلیل نہ آب کثیر بھی
مارا ہے چھ مہینے کے بچے کو تیر بھی
۱۲
جلدی صلا ملے تو ہو خاطر مری نشان
ایسا نہوکہ کہین محنت ہو رایگان
چھوٹا پسر ہے ایک مرے گھر کے درمیان
اصغر کے لونگا گھنگھرو کڑے اور ہنسلیان
جب کُرتے اوسکے اپنے پسرکو پنھاؤنگا
سوغات کربلا سے یہی لے کے جاؤنگا
بولا عمر یہ سُنکے لعینون کی گفتگو
جو چاہتے تھے تم سو برآئی وہ آرزو
کاٹا بصد ستم شہہ لب تشنہ کا گلو
اللہ نے کیا ہمین حاکم سے سرخرو
کی فتح تمنے جنگ شہہ تشنہ کام آج
جو چاہوگے ملیگا کیا ہے وہ کام آج
۱۴
زہرا کے گھر کی لوٹ تو سب ہے تمھین معاف
کین کیسی جانفشانیان تمنے دم معاف
وعدے سے اب کریگا ن ہ حاکم بھی برخلاف
لیکن ابھی نہ تیغون کو اپنی کرو غلاف
خیمہ جلا دو جاکے حسینؑ دلیر کا
بیشہ مین کہتے ہین ابھی بچہ ہے شیر کا
۱۵
پوتا ہے وہ علی کا یہ ڈر ہے کرے نہ جنگ
بابا بھی اوسکا بحر شجاعت کا تھا نہنگ
میدان مین اُس ایک سے سب آئینگے تنگ
بیٹے مین بھی پدر کی شجاعت کا ہو نہ ڈھنگ
ہان غازیو بڑا ابھی درپیش کام ہے
اوسکو بھی مارلو تو لڑائی تمام ہے
۱۵
کہنے لگا عمر سے یہ تب شمر بے حیا
سنتا ہون مین وہ تب مین ہے بستر پہ غش پڑا
خون جگر سوا نہ دوا ہے نہ کچھ غذا
اور اس پہ تین روز سے پانی نہین ملا
شدت سے تپ کے ہوش اوسے دو دو پہر نہین
بابا کو کب شہید کیا کچھ خبر نہین
۱۷
یہ سُنکے اپنی فوج سے کہنے لگا عمر
پہلے تنون سے کاٹ لو ستر دو(۷۲) تن کے سر
خنجرکو کھینچ کھینچ کے دوڑے وہ بدگہر
نیزون پہ سر چڑھائے شہیدون کے کاٹ کر
زہرا کا گھر جلانے وہ بیداد گر چلے
رانڈون کے لوٹنے کو پرا باندھ کر چلے
۱۸
آگے تو سر شہیدون کے تھے برسر سنان
پیچھے پرے سوارون کے کھولے ہوئے نشان
پیدل علم کئے ہوئے تلوارین خونچکان
تانے کئی ہزار ستمگار برچھیان
نقارون کی صدا سے زمین تھر تھراتی تھی
آواز طبل فتح کی تا چرخ جاتی تھی
۱۹
رانڈون کے ہوش جاتے رہے سُنکے یہ صدا
سینے مین ہر غریب کا دل کانپنے لگا
زینب نے چھاتی پیٹ کے فضہ سے یہ کہا
ڈیوڑھی پہ جاکے دیکھ تو یہ ماجرا ہے کیا
اس دم عجیب فکر مین زہرا کی جائی ہے
بھائی کے ہوتے خیمے پہ کیون فوج آئی ہے
۲۰
فضہ گئی جو ڈیوڑھی پہ دیکھی یہ دھوم دھام
دہشت کے مارے جسم لگا کانپنے تمام
ناگاہ نیزے پر نظر آیا سر امام
روتی پھری وہ اور کیا زینب سے یہ کلام
آئی تباہی تخت تمھارا اولٹ گیا
بی بی گلا حسینؑ کا خنجر سے کٹ گیا
۲۱
تلوارین کھینچے ڈیوڑھی پہ فوجون کے ہین پرے
ستردو تن کے نیزون کے اوپر ہین سر دھرے
ہین سرخ سُرخ چاند سے چہرے لہو بھرے
دنیا سے ابن سعد کو غارت خدا کرے
تاراج کرکے باغ جناب بتول کا
گھر لوٹنے کو آیا ہے سبط رسول کا
۲۲
وارث تو قتل ہوچکے میدان کین مین سب
روکے گا کون لاکھ سوارون کو ہے غضب
افسوس پردے والیان بے پردہ ہونگی سب
ہے ہے طمانچے مارینگے بچون کو بے سبب
تھا جنکا خوف تن سے سر اونکے اوتر گئے
کون اب بچانے والا ہے وارث تو مر گئے
۲۳
تمپر سے شاہزادیو لونڈی نثار ہو
سو پردون مین رکھون جو مرا اختیار ہو
جان نبی ہو بنتِ شہہ ذوالفقار ہو
محمل کہان کہون جو تم اوسپر سوار ہو
کون اس بلا کو آن کے اسوقت رد کرے
اللہ بیکسی مین تمھاری مدد کرے
۲۴
فضہ سے قتل شہ کی جو سب نے سُنی خبر
رانڈین زمین پہ گر پڑین سر پیٹ پیٹ کر
زینبؑ پکاری ہاے حسینا گئے کدھر
پردیس مین پھرے گی بہن آہ در بدر
بستی تمھاری دشت مین ویران ہوگئی
پیاسا گلا کاٹانے کے قربان ہوگئی
۲۵
ہاتھون سے سر کو پیٹ کے بانو نے یہ کہا
لونڈی کو اپنی چھوڑ گئے شاہ کربلا
صاحب تمھاری پیاس کے مین ہوگئی فدا
کس بیکسی سے خشک گلے کو کٹا دیا
پردیس مین تباہ مین خستہ جگر ہوئی
ہے ہے سکینہ جان مری بے پدر ہوئی
۲۶
یہ کہکے سرکو پیٹتی رانڈین بحال زار
آئین قریب بستر سجاد دلفگار
سب چھاتی پیٹ پیٹ کے چلائین ایکبار
کیا غش پڑے ہو اوٹھ کے کمر باندھو استوار
غارت گر آتے ہین کوئی دم مین یہ گھر نہین
بابا شہید ہوگئے تمکو خبر نہین
۲۷
سجاد ناتوان نے یہ جس دم سُنی صدا
چلائے غش سے چونک کے ہے ہے ہوا کیا
کیا اوٹھون چھاتی پھٹ گئی دل ٹکڑے ہو گیا
ٹوٹی کمر سنبھالو مجھے صاحبو ذرا
کیون اس مرض مین اپنے قدم سے جدا کیا
مجھسے یہ مرے قبلہ و کعبہ نے کیا کیا
 ۲۸
ہے ہے مجھے نہ قدمون پہ ہونے دیا نثار
گردن پہ میرے چلنے نہ دی تیغ کین کی دھار
پیاسا شہید ہو گیا زہرا کا یادگار
جیتا رہا جہان مین مجھسا نحیف و زار
فدیون کا شہہ کے حشر تلک نام رہ گیا
سب کام آئے ہاے مین ناکام رہ گیا
۲۹
رو روکے وہ مریض تو کرتا تھا یہ بیان
اور بال کھولے پیٹتی تھین گرد بیبیان
در پر حرم سراے ہوا شور ناگہان
بستر سے اُٹھے کانپتے سجاد ناتوان
ڈیوڑھی پہ آکے سر پہ جو شہ کے نگاہ کی
ساتون طبق زمین کے ہلے ایسی آہ کی
۳۰
دے ٹیکا سر سے روکے عمامے کو خاک پر
کر ڈالے ٹکڑے ٹکڑے گریبان کے سربسر
کہتا تھا نعرے مار کے اے شاہ بحر و بر
آنکھون سے کچھ غلام کے آتا نہین نظر
بیمار پر سپاہ عدو کی چڑھائی ہے
سیدانیون کے لوٹنے کو فوج آئی ہے
۳۱
نیزون کو تان تان کے سب ساکنان شام
آئے قریب سید سجاد تشنہ کام
لیکن یہ تھا سپاہ مخالف کا اژدہام
سب تیغین کھینچے گرد تھے اور بیچ مین امام
پردے کے پیچھے بیبیان سب بلبلاتی تھین
ہے ہے حسین کہتی تھین اور نکلی آتی تھین
۳۲ 
عابد نے ابن سعد سے تب یہ کیا کلام
تو چاہتا تو تن سے نہ کٹتا سر امام
اب تجکو اہلبیت محمدؐ سے کیا ہے کام
دنیا سے اب مٹا تو چکا پنجتن کا نام
رتبے سے دخترانِ علی کے خبر نہین
ظالم تجھے خداؤ پیمبر کا ڈر نہین
۳۳
رانڈون کو کیون سناتا ہے اے خانمان خراب
محشر کے روز دیگا محمدؐ کو کیا جواب
یان فاطمہ کی بیٹی ہے زینب جگر کباب
جسپر پڑی نہین ہے کبھی چشم آفتاب
گردون کی سقف نالۂ زہرا سے پھٹ نہ جاے
ظالم کہین زمین کا طبقہ اولٹ نہ جاے
۳۴
سجاد سے یہ کہنے لگا تب وہ بےحیا
تھا بیعت یزید مین نقصان ایسا کیا
لیکن امام دین نے نہ مانا مرا کہا
خنجر سے بھوک پیاس مین کٹوا دیا گلا
شپیر نے لٹا دی کمائی بتول کی
بیعت نہ کی قبول شہادت قبول کی
۳۵
سمجھاتا ہون مین تمکو کہ مانو مرا کہا
قسمت مین جو حسینؑ کے ہونا تھا ہو چکا
بیعت کرو قبول بُرائی ہے کیا بھلا
بچ جائینگے تباہی سے ناموسِ مصطفا
بات اوسکی مان لیتے ہین جو خیر خواہ ہو
تدبیر وہ کرو کہ نہ یہ گھر تباہ ہو
۳۶
تھا جسکا زور وہ تو جہان سے گذر گیا
لب تشنہ لال ساقی کوثر کا مر گیا
بیعت نہ کی تو تن سے سر اوسکا اُتر گیا
دیکھو وہ فوج کیا ہوئی لشکر کدھر گیا
ایذا ہے مر گئے پہ تن پاش پاش کو
دیتا نہین کفن کوئی سید کی لاش کو
۳۷
کہنے کو یرے مان لو پیاری اگر ہے جان
تاراج و قتل سے تمھین دیتا ہ ون مین امان
ہووین سوار محمل و ہودج مین بیبیان
داخل سواد شام مین تم ہو بغر و شان
گاڑو زمین مین بادشہہ مشرقین کو
بس خوب روئے صبر کرو اب حسینؑ کو
۳۸
ہمشیرۂ امام کو بھی ہے بہت ملال
فرزند فاطمہ سے اوسے اُنس تھا کمال
سمجھاؤ جاکے تم کہ وہ کھولے نہ سر کے بال
رونے سے زندہ ہوگا نہ اب فاطمہ کا لال
راضی کرو کہ اور کچھ اُسپر جفا نہ ہو
بلوے مین دربدر نہ پھرے بے ردا نہ ہو
۳۹
کچھ عذر اسمین ہے تو حرم لوٹ جائینگے
ہم آگ سے حسین کا خیمہ جلائین گے
اونٹون پر سر برہنہ حرم کو بٹھائینگے
اور دُہری بیڑیان تمھین لاکر پہنائینگے
کہدو اسیری یا کہ امیری قبول ہے
شاہی قبول ہے کہ فقیری قبول ہے
۴۰
سجاد نے عمر سے یہ جسدم سُنا کلام
غصے سے جسم زار لگا کانپنے تمام
رقت کو تھام کر کہا او نطفۂ حرام
بیعت کا میرے آگے زبان سے نہ لیجیو نام
ظاہر مین گو مین ضعف کے مارے نڈھال ہون
ابن کندۂ درخیبر کا لال ہون
۴۱
ناچار ہو گیا کہ نہ تھا مجکو اذن جنگ
ورنہ جہاد مین کبھی کرتا نہ مین درنگ
چاہون تو کردون یان کی زمین خون سے لالہ رنگ
بیعت کے نام سے ہے غلامون کو اپنے ننگ
گو بیکس و غریب ہون اور بے پدر ہون مین
بیعت نہ کی پہ جان دی اُسکا پسر ہون مین
۴۲
جس امر سے کیا مرے بابا نے اجتناب
مین اختیار اوسے کرون او خانُمان خراب
چھوڑون طریقۂ خلف ابن بوتراب
آزردہ ہووے روح امام فلک جناب
ناراض ہون نبی و علی وہ عمل کرون
اے بے حیا مین دین خدا مین خلل کرون
۴۳
خیمے جلین اسیر ہون ناموس مصطفاؐ
زہرا کی بیٹیون کو میسر نہ ہو ردا
سو بار تیغ سے کوئی کاٹے مرا گلا
عابد کرے اطاعتِ فاسق یہ دخل کیا
مین جان نشین ہون بادشہہ مشرقین کا
میرا چلن وہ ہے جو چلن تھا حسین کا
۴۴
پہنائیگا جو طوق نہ مین سر ہلاؤنگا
یان سے پیادہ کانٹون پہ تا شام جاؤنگا
دادا کی طرح رسی سے گردن بندھاؤنگا
آگے یزید کے نہ مگر سر جُھکاؤنگا
راحت طلب نہین ہے اذیت قبول ہے
بیعت نہین قبول مصیبت قبول ہے
۴۵
پردے کے پیچھے تھی جو کھڑی دختر علی
سُنکر یہ بات تاب نہ مطلق اوسے رہی
چلاّ کے ابن سعد سے بولی وہ دل جلی
لعنت ترے یزید پہ اور تجھپہ او شقی
ہم در بدر پھرین یہی تیری مراد ہے
برباد کرکے آل محمدؐ کو شاد ہے
۴۶
سید کو بے گناہ کو پیاسا کیا شہید
زہرا کا لال ذبح ہوا اور تجھے ہے عید
عابد سے باتین مکر کی کرتا ہے او پلید
بابا شہید ہو یہ کرے بیعت یزید
یہ دلبر بتول کا قائم مقام ہے
اسکا پدر امام تھا یہ بھی امام ہے
۴۷
غارت سے تب امان ہمین دیتا ہے نابکار
جب ہوچکا شہید محمدؐ کا یادگار
بے سر پڑا ہو ریت پہ زہرا کا گلغدار
اے بانیٔ جفا مین ۔۔۔۔۔۔۔۔۔۔۔ مین ہون سوار
سایہ ہو مجھپہ دھوپ مین بھائی کا تن رہے
اوڑھون ردا مین لاشہ شہہ بے کفن رہے
۴۸
لاشون کو اپنے کشتون کے تو دفن کر چکا
زہرا کے لال کو کفن ابتک نہین ملا
اب بھی ستم سے اے ستم ایجاہ باز آ
دے مجکو سر حسینؑ کا تو سوے شام جا
جنگل مین قبر سبط نبی کی بتاؤن مین
۔۔۔۔۔۔۔ ابھی صف ماتم بچھاؤن مین
۴۹
گر یہ خیال ہے کہ ہے خیمے مین مال و زر
ہٹ جائین ہم تو دیکھ لے آکر تمام گھر
واللہ میرا بھائی تھا اوس بی بی کا پسر
کرتی رہی جو آسیا گردانی عمر بھی
کچھ تھا نہ اک روا کے سوا جب وہ مر گئین
فاقے پہ فاقے کرکے جہان سے گذر گئین
۵۰
ہمتمام نے ترے مری مادر پہ کی جفا
جو حاصل فدک تھا اوسے غصب کر لیا
در کو گرایا پہلو پہ محسن کا خون کیا
باندھی رسن سے گردنِ دامادِ مصطفا
واللہ اوس لعین کی بیداد یاد ہے
امان کی آجتک مجھے فریاد یاد ہے
۵۱
پیرو اوسی کا ہے ہمین اب تو ستائیگا
گھر فاطمہ کا اب تو دوبارہ جلائیگا
سیدانیون کے گھر مین تو بے اذن آئیگا
اونٹون پہ ننگے سر ہمین در در پھرائیگا
لرزان ترے ستم سے محمدؐ کی گور ہے
جتنا ستایا جاے ستا تیرا زور ہے
۵۲
برہم ہوا کلام یہ سُنکر وہ بے حیا
مُںھ کرکے سوے شمر ستمگار یہ کہا
ہان لوٹ اہلبیت کو اب دیکھتا ہے کیا
رہنے نہ پائے سر پہ کسی رانڈ کے ردا
مسند جلا رسول کی تو گو عذاب ہو
مرقد مین فاطمہ کا کلیجا کباب ہو
۵۳
سُنکر سخن یہ ٹوٹ پڑی فوج نابکار
خیمہ جلا اسیر ہوے سارے پردہ دار
بس روک اب قلم کو انیسؔ جگر فگار
حق سے دعا یہ مانگ بصد عجز و انکسار
مدفن مرا قریب در بوتراب ہو
یارب نہ ہند مین مری مٹّی خراب ہو

رباعی
اک روز جہان مین جان کو کھونا ہوگا
گھر چھوڑ کے زیر خاک سونا ہوگا
بالش سے سروکار نہ بستر سے غرض
اپنا کسی تکیے مین بچھونا ہوگا
