www.emarsiya.com

جاتی ہے کس شکوہ سے رن میں خدا کی فوج !


جاتی ہے کس شکوہ سے رن میں خدا کی فوج!
کمریں وغا پہ باندھے ہے مشکل کشا کی فوج
صف بستہ آگے پیچھے ہے سب پیشوا کی فوج
جنت کا رخ کیے ہے شہ کربلا کی فوج
ڈیوڑھی پر جن و انس و ملک کا ہجوم ہے
خیمے سے اب علم کے نکلنے کی دھوم ہے

حاضر ہیں صبح سے در دولت پہ جاں نثار
اک سو ٹہل رہے ہیں رفیقانِ ذی وقار
پیدل کھڑے ہیں سامنے باندھے ہوئے قطار
بیٹھے ہیں زین پوش بچھائے ہوئے سوار
شوق زیارت علم فوج شاہ ہے
ایک اک کی جانب در دولت نگاہ ہے

رخ ہے کسی کا جوش شجاعت سے لالہ رنگ
کوئی سنوارتا ہے بدن پر سلاح جنگ
جھک جھک کے چست کرتا ہے کوئی فرس کا تنگ
چلّے سے جوڑتا ہے کوئی فاقہ کش خدنگ
بھالا سنبھالتا ہے کوئی جھوم جھوم کے
تنتا ہے کوئی تیغ کے قبضے کو چوم کے

ملتا ہے ہنس کے ایک جواں ایک کے گلے 
ساری خوشی یہ ہے کہ بس اب خلد میں چلے
چہرے وہ سرخ سرخ وہ جرأت، وہ ولولے
حق سے یہ التجا کہ نہ رن سے قدم ملے
مر کر بھی دل میں الفت حیدرؑ کی بو رہے
پانی ہمیں ملے نہ ملے، آبرو رہے

حاضر ہے ذوالجناح شہنشاہ بحر و بر
کلغی ہے، یا کہ خوشۂ پرویں قریب سر
خادم چنور لیے ہیں مگس راں ادھر اُدھر
پیچھے ہیں باد پائے عزیزان نام ور
گھوڑے سمند سرورِ ذی شاں کے ساتھ ہیں
پریوں کے غول تخت سلیماں کے ساتھ ہیں

ڈیوڑھی پہ خادمات محل کی ہے یہ پکار
آتے ہیں اب حضور، خبردار، ہوشیار!
خلعت پہن رہے ہیں علم دار نام دار
نذریں خوشی کی دینے کو حاضر ہوں جہاں نثار
بھائی بڑا ہے سر پہ تو سایہ ہے باپ کا
عہدہ جوان بیٹے نے پایا ہے باپ کا

یہ سُن کے شاد ہو گئی فوج حسینؑ سب
آئے رفیق سب در دولت پہ با ادب
بولے حبیب ابن مظاہر کہ شکر رب
ہاں سرفروشو جنگ و جدل کا مزہ ہے اب!
سر دے کے لے بہشت کی جس کو تلاش ہو
دیکھیں علم کے سائے میں کس کس کی لاش ہو

کون اور کائنات میں ہے دوسرا جواں؟
قابل اسی کے دوش مبارک کے تھا نشاں
بازوئے شاہ دیں، جسد مرتضےٰ کی جاں
پیروں کا سرپرست، جوانوں کا قدرداں
باتیں پیمبروں کی خدا کے ولی میں تھیں
سب اس میں جمع ہیں صفتیں جو علیؑ میں تھیں

الفت وہی حیا وہی، مہر و وفا وہی
طاعت وہی وقار وہی، اتقا وہی
بخشش وہی، کرم وہی، جود و سخا وہی
جرأت وہی جلال وہی، دبدبہ وہی
گیتی میں اور بھی کوئی ایسا دلیر ہے !
خود تھا علیؑ کا قول کہ ’عباس شیر ہے‘

بے مثل سب ہیں قبلہ عالم کے رشتہ دار
لیکن خدا نے اس کو دیا ہے عجب وقار
جیسے نبیؐ کی فوج میں تھے شیر کردگار
ویسا ہی بے عدیل ہے یہ شہ کا جاں نثار
سب فوج سے بڑھا ہوا رتبہ اسی کا تھا
شیر خدا کے بعد یہ حصہ اسی کا تھا

باہر تو اشتیاق علم میں ہے سب سپاہ
خیمے میں باندھتے ہیں کمر شاہِ دیں پناہ
سب خویش و اقربا ہیں مسلح قریب شاہ
ہیں سامنے علم لیے عباس عرشِ جاہ
رتبے کو اوج نخل ترقی مراد پر
گویا علیؑ کھڑے ہیں مہیا جہاد پر

شیر خدا کا خود مبارک ہے زیب سر
کلغی، ہمائے اوجِ سعادت کے جس میں پر
ماتھا ہے، یا کہ ابر سے نکلا ہوا قمر
ابرو ہیں ذوالفقار ید اللہ نام ور
ڈورے جو سرخ سرخ ہیں چشم سیاہ میں
پھرتی ہیں خوں بھری ہوئی تیغیں نگاہ میں

اس کی خوشی جو تھی کہ ملا رایت رسولؐ
رخسار تھے کھلے ہوئے دو ارغواں کے پھول
قد سروِ باغ حسن، نہ پستی فزوں، نہ طول
وہ لب کہ جن سے روح کو ہو تازگی حصول
یہ شور تھا نمک کا جناں کے رواق میں
حوریں بھی ہونٹ چاٹتی تھیں اشتیاق میں

دیتے تھے تہنیت جو عزیزانِ پر جگر
عباس مسکرا کے جھکاتے تھے اپنا اسر
فرط طرب سے چاند سا چہرہ تھا جلوہ گر
رخ کی ضیا ادھر تھی، علم کی چمک اُدھر
وہ آسماں حشم ہے، یہ کیواں جناب ہیں
غل تھا کہ ایک صبح میں دو آفتاب ہیں

زینب بلائیں لے کے یہ کہتی تھیں بار بار
منصب مبارک اے شہِ مرداں کے یادگار !
کہتے تھے ہاتھ جوڑ کے عباس ذی وقار
مجھ کو سمجھیے عون و محمد کا جاں نثار
ان کی طرف سے مہتمم بندوبست ہوں
مالک یہ شاہزادے ہیں میں پیش دست ہوں

فرماتی تھیں یہ دختر خاتون کائنات
دونوں کے تم بزرگ ہو، یہ کون سی ہے بات؟
اُس وقت ہے خوشی جو اس آفت سے ہو نجات
سمجھوں کہ بے کسوں کو دوبارہ ملی حیات
گھیرا ہے بے گناہ شہر مشرقین کو
تم سب شریک ہو کے بچا لو حسین کو

سب خوش تھے خیمہ شہِ ذی جاہ میں مگر
چیں بر جبیں تھے زینب ناشاد کے پسر
نہ جانب علم تھی، نہ ماں کی طرف نظر
آنکھوں میں ڈبڈبائے تھے آنسو جھکے تھے سر
اس طرح تھا عرق رخِ پر آب و تاب پر
جیسے پڑے ہوں قطرۂ شبنم گلاب پر

پھر کر ادھر سے ماں نے جو بیٹوں پہ کی نظر
سمجھیں، علم نہ ملنے سے بے دل ہیں یہ قمر
ہٹ کر کیا اشارہ کہ آؤ ذرا ادھر
آئے عقب سے شہ کے سعادت نشاں سپر
بولیں کہ اب نہ ہوش نہ مجھ میں حواس ہیں
قربان جاؤں، کیا ہے جو چہرے اُداس ہیں

ہتھیار سج چکے ہیں شہنشاہِ حق شناس
تم نے نہ زیب جسم کیا فاخره لباس
مردوں کو جان دینے میں ہوتا نہیں ہراس
دولھا سے بن کے جاؤ امام امم کے پاس
کچھ ملگجے ہیں، آؤ میں کپڑے اتار دوں
سرمہ لگا دوں، گیسوئے مشکیں سنوار دوں

شب سے تو صبح تک یہ دعا تھی ہر ایک پل
تیغوں میں پہلے ہم کو کرے سرخ رو اجل
اب کیا ہوا یہ کون سا غصے کا ہے محل؟
آنکھوں میں اشک رخ پہ عرق، ابروؤں پہ بل
وہ خوش مزاجیاں نہ وہ باتوں کے طور ہیں
اس وقت دیکھتی ہوں کہ تیور ہی اور ہیں

ماں پر یہ آفتیں ہیں، یہ ماموں پہ ظلم و جور
پیارو، ہمارے حال پہ لازم ہے تم کو غور
نازک مزاجیوں کے کسی دن نہ تھے یہ طور
اب مشورے ہیں اور، تصور ہیں اور اور
وہ دل نہیں، وہ آنکھ نہیں، وہ نظر نہیں
اوروں کا ذکر کیا تمہیں میری خبر نہیں

اس کا نہیں خیال کہ کیوں کر جیے گی ماں؟
ہوتا ہے آفتوں میں محبت کا امتحاں
تم میری دس برس کی ریاضت ہو میری جاں!
مجھ سے سوا ہے کون تمہارا مزاج داں؟
جس پر یہ برہمی ہے، وہ سب جانتی ہوں میں
غصے کی آنکھ کاہے کو، پہچانتی ہوں میں

پردہ ہے تو سناؤ الگ چل کے دل کا حال
دونوں نے عرض کی کہ نہیں کچھ نہیں ملال
ہاں، آج ہم کو بھول گئے شاہ خوش خصال
اوروں کی پرورش ہے، ہمارا نہیں خیال
کیا ورثہ دار جعفر طیار ہم نہ تھے؟
اس عہدہ جلیل کے حق دار ہم نہ تھے؟

انگشت رکھ کے دانتوں میں ماں نے کہا کہ ہا
اب اس کا ذکر کیا ہے جو ہونا تھا، ہو چکا
دیکھو، سنیں نہ زوجۂ عباس باوفا
اچھا، یہ ہے خوشی کی جگہ یا گلے کی جا؟
غبطہ نہ اس میں چاہیئے جو امر خیر ہو
واری وہ کون غیر ہیں، تم کون غیر ہو؟

اک دوپہر کے واسطے ناحق یہ قیل و قال
تا عصر تم نہ ہو گے، نہ عباس خوش خصال
اس دن کی دے گئے ہیں خبر شیر ذوالجلال
مجھ کو نہیں یقیں کہ بچے فاطمہؑ کا لال
پیدا ہوئی ہوں اشک بہانے کے واسطے
رہ جاؤں گی میں قبر میں جانے کے واسطے

لو اپنے دودھ کی تمہیں دیتی ہوں میں قسم
اب کچھ کہو گے منہ سے تو ہوگا مجھے بھی غم
سنتے تھے تم جو کہتے تھے عباسِ ذی حشم
دو جا کے ان کو تہنیت عہدۂ علم
صدقے گئی، خلاف ادب کچھ سخن نہ ہو
میری خوشی یہ ہے کہ جبیں پر شکن نہ ہو

کہنے میں ایک نے بھی اگر سُن لیا یہ حال
کہتی ہوں صاف میں مجھے ہوگا بہت ملال
ننھے سے ہاتھ جوڑ کے بولے وہ نونہال
ہم باوفا غلام ہیں، کیا تاب، کیا مجال
دیجے سزا ہمیں جو بل ابرو پہ پھر پڑیں
کہیے تو چھوٹے ماموں کے قدموں پہ گر پڑیں

زینب بلائیں لے کے یہ بولیں کہ میں نثار!
دونوں ہو تم سعید و رشید و وفا شعار
دے ایسے لال سب کو زمانے میں کردگار
ذی قدر و ذی شعور و سخن فہم و ذی وقار
لازم خوشی ہے، جو جھے عہدہ سپرد ہو
چھوٹوں کے تم بزرگ، بزرگوں کے خرد ہو

پہنائے پیار سے انہیں پھر فاخره لباس
ہتھیار جب لگائے تو روئیں بہ درد و یاس
جب ان کو لے کے آئیں امام امم کے پاس
بولے گلے لگا کے انہیں شاہ حق شناس
دو چاند ہیں یہ خانۂ شیر الٰہ میں
زینب انھیں بھی بھیجو گی کیا قتل گاہ میں!

نکلے نہیں ہیں گھر سے ابھی تک یہ گل بدن
تلوار اگر چلی تو پڑے گا غضب کا رن
فوجوں سے گونجتا ہے یہ سب کربلا کا بن
طالب ہیں ایک جان کے دو لاکھ تیغ زن
لشکر سے تیر کیں مری جانب جو آئیں گے
میں کس طرح جیوں گا جو یہ زخم کھائیں گے؟

بنت علیؑ نے عرض یہ کی ہاتھ جوڑ کر
رکھتی نہیں کچھ اور میں یا شاہ بحر و بر!
اک جان ہے بس اور یہ دو پارہ جگر
مایہ مرا یہی، یہی دولت، یہی ہے زر
پالا ہو جس نے اس کا نہ کچھ حق ادا کروں؟
ان کو بچاؤں گر، تو کسے پھر فدا کروں؟

اس کا نہ کیجے دھیان کہ یہ سن میں ہیں صغیر
دونوں نے بنت شیر خدا کا پیا ہے شیر
ہمت میں بے عدیل ہیں جرأت میں بے نظیر
سینہ سپر کریں گے یا جس دم چلیں گے تیر
تلواریں چمکیں خون کے دریا چڑھے رہیں
امید ہے کہ سب سے یہ آگے بڑھے رہیں

حضرت کے آگے بات کی ان کو نہیں مجال
مخفی حضور پر ہے ارادوں کا ان کے حال
دادا کا رعب و دبدبہ و شوکت و جلال
تیغ و سپر میں ہے شہِ مرداں کی چال ڈھال
کیجے نظر سنوں پہ تو بے شک صغیر ہیں
ہمت میں نوجواں ہیں متانت میں پیر ہیں

روتی تھی میں جو آج کی شب کو بہ درد و یاس
دونوں دلاسا دینے کو آبیٹھے میرے پاس
رو کر کہا کہ آپ کو اتنا ہے کیوں ہراس؟
آسان کچھ ہے قتل شہنشاہِ حق شناس!
بچے ہیں شیر کے، جنہیں بچا سمجھتی ہیں
کیا آپ ماموں جان کو تنہا سمجھتی ہیں؟

حضرت کے ساتھ فضل خدا سے ہیں وہ دلیر
تھرا کے بھاگ جاتا ہے نعروں سے جن کے شیر
تا کوفہ، کیا عجب ہے، جو ہوں زخمیوں کے ڈھیر
کر دیں گے رسموں کو زبردستیوں سے زیر
کل شیر سب ہیں اور یہ دشت مصاف ہے
سن لیجیے گا آپ کہ میدان صاف ہے

بیکا ہو دشمنوں کا شہ دیں کے بال اگر
پھر کاٹ ڈالیے گا تنوں سے ہمارے سر
حضرت تک آ سکے کوئی، کیا تاب، کیا جگر؟
آنکھیں نکال لیں، جو کرے غیظ سے نظر
ہوتے شجاع کے ہیں، نواسے دلیر کے
ساعد ہیں یہ علیؑ کے یہ پنجے ہیں شیر کے

لاکھوں میں دس جواں نہیں اس آن بان کے
حافظ ہیں سب یہ آپ کے بھائی کی جان کے
حملے کریں گے دن میں جو سینوں کو تان کے
مل جائیں گے زمیں سے طبق آسمان کے
سو سو کی جان لے کے ہر اک جان کھوئے گا
ہم سب کے بعد ہوگا جو قسمت ہیں ہوئے گا

خالی نہ جائیں گے یہ شجاعت کے ولولے
رکھ دیں گے دوڑ دوڑ کے تیغوں پہ خود گلے
ہم بھی ہیں بنتِ فاطمہؑ کے شیر سے پلے
مرتے ہیں شوق میں، کہیں تلوار تو چلے
چمکا کے نیمچوں کو جو کھیلیں گے جان پر
لاشے زمیں پہ ہوں گے، لہو آسمان پر

دونوں نے اس طرح بہ فصاحت کیا بیاں
مجھ کو یقین فتح ہوا، یا شہِ زماں !
گویا دوبارہ آ گئی میرے بدن میں جاں
خوش ہو کے بولی میں کہ تصدق ہو تم پہ ماں
محسن ہے آج جو مرے بھائی کی پچ کرے
اس منہ کے میں نثار، خدا اس کو سچ کرے

ہر بار دیکھتی ہوں میں ان کی طرف بہ غور
دو تین دن سے اور ہیں کچھ تیوروں کے طور
کہتے ہیں ناگوار ہیں اعدا کے ظلم و جور
تب چین ہو مٹے جو یزید لعیں کا دور
سکہ پڑے حسین علیہ السلام کا
خطبہ ہو منبروں پہ شہ دیں کے نام کا

نو دس برس کے ہیں، ابھی دونوں کا کیا ہے سن
راتیں یہ غفلتوں کی ہیں، یہ کھیلنے کے دن
یہ تو وہ معرکہ ہے کہ ہیں مضطرب مسن
لیکن کنیز ان کی طرف سے ہے مطمئن
گھوڑے اُڑا اڑا کے جو فوجوں پہ جائیں گے
اتنا میں جانتی ہوں کہ جیتے نہ آئیں گے

فرمایا شہ نے ان کی شجاعت میں فرق کیا؟
ہیں ورثہ دار شیر الٰہی یہ با وفا
اچھا، ہمارے ساتھ چلے ایک دل رُبا
زینب، تمہارے پاس رہے ایک مہ لقا
کس طرح جیو گی جو دونوں سے یاس ہو!
گھر لٹتے وقت ایک تو فرزند پاس ہو

زینب نے عرض کی کہ مجھے ہے یہ آرزو
دونوں نثار آپ پہ ہوں میرے روبرو
بچ جائے جان آپ کی یا شاہ نیک خو!
میں طالب ثواب یہ خواہان آبرو
بہتر ہے دونوں بیٹوں کی گر سوگوار ہوں
میں بھی جناب فاطمہؑ کی ورثہ دار ہوں

طفلی سے آج تک نہ ہوئے یہ کبھی جدا
کھیلے، تو ایک گھر میں، پلے یہ تو ایک جا
چرچا ہے سارے کنبے میں دونوں کے پیار کا
بے شک ہیں ایک جان دو قالب یہ مہ لقا
تڑپے ملاپ کو جو خفا ہو کے بھائی سے
وہ کس طرح جیے گا جدا ہو کے بھائی سے

دم بھر مفارقت ہو تو آنسو بہاتے ہیں
روتے ہیں اس طرح کہ مجھے بھی رلاتے ہیں
دونوں جب ایک جا ہوں تو کھانا یہ کھاتے ہیں
مکتب میں ساتھ جاتے ہیں اور ساتھ آتے ہیں
بھائی جو زخم نیزہ و شمشیر کھائے گا
انصاف آپ کیجیے، یہ مر نہ جائے گا؟

چھوٹا تنک مزاج ہے، یا شاہ بحر و بر
سن لے تو جان دے دے گلا اپنا کاٹ کر
نو دس برس جہاں میں ہوئے جس طرح بسر
باہم یونہی جہاں سے کریں آخری سفر
ہر جا بڑے کے ہاتھ میں چھوٹے کا ہاتھ ہو
میں چاہتی ہوں دونوں کا مرنا بھی ساتھ ہو

باپ ان کا آج ہوتا جو یا شاہ نام دار!
کرتا قدم پہ سر کو تصدق بہ افتخار
ایک اُن کے بدلے آپ کے قدموں پہ ہو نثار
میرے عوض فدا کرے ایک اپنی جان زار
ان پر ہمارا حق ہے، تو ہم پر حق آپ کا
یہ بھی تو کچھ ادا کریں حق اپنے باپ کا

کرتے تھے مجھ سے وقت سفر رو کے یہ بیاں
محروم اس شرف سے ہوں میں زار و ناتواں
بچوں کا ساتھ اور سفر خوف الاماں!
مجبور دشمنوں میں چلے ہیں شہِ زماں
وقت آ پڑے تو پاس ہمارا نہ کیجیو
بیٹوں کو تم حسینؑ سے پیارا نہ کیجیو

گردن جھکا کے کہنے لگے شاہ خاص و عام
تم کو جہاں میں پھر نہ ملیں گے یہ لالہ فام
مٹتی ہے نسل جعفر طیار نیک نام
چھاتی سے سر لگا کے وہ بولی کہ یا امام
للہ ان کے باب میں اب کد نہ کیجیے
ہدیہ فقیر کا ہے، اسے رد نہ کیجیے

چپ رہ گئے بہن سے ’بہت خوب‘ کہہ کے شاہ
قاسم نے کی یہ عرض کہ ’یا شاہ دیں پناہ !
بڑھ آئی ہے اُدھر سے بہت شام کی سپاہ‘
فرمایا آپ نے کہ ’نگہبان ہے الٰہ
حملوں سے فوج شام کے جی چھوٹ جائیں گے
جب ہم بڑھے، تو مورچے سب ٹوٹ جائیں گے‘

زینب کے نور عین بڑھے جب بہ صد حشم
کھولا سروں پہ حضرت عباس نے علم
ماں کا اشارہ تھا کہ زہے شفقت و کرم
ہاتھوں کو جوڑو، جلد جھکو، چوم لو قدم
کچھ حد ہے اس بزرگی و جاہ و جلال کی!
دیکھیں نوازشیں شہِ مرداں کے لال کی!

لے کر بلائیں بھائی کی بولی وہ سوگوار
اپنے غلام سمجھو انہیں تم پہ میں نثار
پہلے پہل نکلتے ہیں گھر سے یہ گل عذار
ان کی مدد ضرور ہے ہنگام کار زار
صدمے سے جان اب نہیں زہراؑ کی بھائی میں
دھڑکا یہ ہے کہ دیکھیے کیا ہو لڑائی میں؟

سیراب اُدھر ہیں سب انہیں سولہ پہر کی پیاس
کیا ہو جو نہر دیکھ کے ہو جائیں بے حواس!
پشتی پہ جب ہو شیر، تو بے جا ہے پھر ہراس
رہیو نہ دور ان سے، اگر ہے بہن کا پاس
بچے کہاں یہ، اور وہ دل فوج شام کا
بھیا، مجھے ہے دھیان بزرگوں کے نام کا

زندوں میں آؤں میں جو یہ مقتل سے مر کے آئیں
کنبے میں سرخرو ہوں اگر خوں میں بھر کے آئیں
الٹیں بہادروں کی صفیں نام کر کے آئیں
خیمے میں آئیں اب تو جہاں سے گزر کے آئیں
بھیا، مجھے قسم ہے جناب امیرؑ کی
پانی پیا تو بوند نہ بخشوں گی شیر کی

عباس نے کہا یہ نہ فرمائیے حضور!
ایسے یہ شیر ہیں کہ وغا میں کریں قصور
بچے کسی نے دیکھے ہیں اس طرح کے غیور
کوفے کو شام پر جو الٹ دیں تو کیا ہے دور
بچپن میں کافروں سے خدا کے ولی لڑے
یہ یوں لڑیں گے جیسے احد میں علیؑ لڑے

ہے سب عرب میں لیث بنی غالب ان کا جد
مثل علیؑ وغا میں کریں گے یہ جد و کد
جس دم رجز پڑھیں گے یہ صفدر بہ شد و مد
غل ہوگا گونجتے ہیں لڑائی میں دو اسد
یہ پارۂ جگر ہیں علیؑ سے دلیر کے
سب خصلتیں ہیں شیر کی بچوں میں شیر کے

کچھ فکر کی جگہ، نہ تردد کا ہے مقام
سن لیجیے گا، آج یہ جیسے کریں گے نام
ان سے کبھی جدا نہیں رہنے کا یہ غلام
میں عبد سرفروش ہوں اے خواہر امام !
بندوں کا حفظ خالق عالم کے ہاتھ ہے
روتی ہیں آپ کیوں مری جاں ان کے ساتھ ہے

یہ سُن کے مضطرب جو پھری وہ جگر فگار
دیکھا، بڑھے ہیں جانب در شاہ نام دار
پھیلا کے ہاتھ کہنے لگے شاہ ذی وقار
زینب، گلے سے بھائی کے لپٹو پھر ایک بار
جو حال دل ہے کہہ نہیں سکتا زباں سے میں
چھٹتیں نہیں تم آج بچھڑتا ہوں ماں سے میں

بھائی بہن کی درد کی باتیں لکھوں اگر
بہ جائے آب ہو کے جو پتھر کا ہو جگر
چھاتی سے سر لگائے ہوئے تھی وہ نوحہ گر
رکھے ہوئے تھے دوش پہ منھ شاہ بحر و بر
غم سے جگر لہو تھا شہِ مشرقین کا
سیدانیوں میں شور تھا ’ہے ہے حسینؑ‘ کا

بنت علیؑ کے پیچھے تھی سیدانیوں کی صف
غل تھا مدد کو آئیے اب یا شہ نجف!
لڑیاں تھیں چار ایک سی اشکوں کی دو طرف
شہ کہتے تھے بہن نہ کرو جان کو تلف
غربت میں اور کوئی نہ یاور نہ عون ہے
تم مر گئیں تو پھر مرے بچوں کا کون ہے

فرما کے یہ بڑھا پسر ختم مرسلیںؐ
مشکل تھا ضبط غش ہوئی وہ بے کس و حزیں
ماتم کی صف پہ بی بیاں زینب کو لے گئیں
خیمے سے نکلے روتے ہوئے بادشاہِ دیں
دامن علم کا کھول کے عباس رک گئے
صف باندھ کر سلام کو مجرائی جھک گئے

سب فوج کو سلام کا جب دے چکے جواب
بس جانب فرس متوجہ ہوئے جناب
روح الامیں نے دی یہ صدا تھام کر رکاب
بسم اللہ اے خدیو زماں مالک الرقاب!
نور محمدی رخ انور کی ضو میں ہے
شوکت تری رکاب میں نصرت جلو میں ہے

اس شان سے فرس پہ شہ انس و جن چڑھے
جس طرح نکلے ابر سے خورشید دن چڑھے
بہر جہادِ راہ خدا مطمئن چڑھے
گھوڑوں پہ نوجوانوں سے پہلے مسن چڑھے !
سب جاں فشاں سوار تھے راہ ثواب میں
پیدل مگر تھے ابن مظاہر رکاب میں

بڑھتا تھا خون جوش شجاعت سے دم بہ دم
گردن میں وہ کجی تھی، نہ مطلق کمر میں خم
ہر نوجواں سے تھا یہ اشارہ بہ صد حشم
یعنی جہاں سے جائیں گے سیدھے جناں میں ہم
بر میں زرہ ، کمان کیانی تھی دوش پر
قبضے پہ ایک ہاتھ تھا، اک زین پوش پر

ابرو جھکے جو پڑتے تھے پلکوں پہ بار بار
رومال پھاڑ کر انھیں باندھا تھا استوار
آنکھوں سے شیر نر کی جلالت تھی آشکار
گویا کہ تھی غلاف میں حیدرؑ کی ذوالفقار
جلدی چلے جو چند قدم جھوم جھوم کے
رعشہ وداع ہو گیا ہاتھوں کو چوم کے!

اک شور تھا کہ عود کیا پھر شباب نے
یا کی دعا حبیب کے حق میں جناب نے
ریش سفید رخ پہ سیہ کی خضاب نے
پائی یہ آب و تاب کہاں آفتاب نے؟
لبریز نور سینہ بے کینہ ہو گیا
یوں جھریاں مٹیں کہ تن آئینہ ہو گیا

کہتے تھے باگ رو کے ہوئے شاہ نام دار
یہ کس لیے پیادہ روی کے نحیف و زار؟
میں بھی اتر پڑوں گا نہ ہوگے جو تم سوار
کرتے تھے عرض یہ کہ توانا ہے جاں نثار
ہر چند پیر خستہ دل و ناتواں شدم
ہر گہ نظر بہ روے تو کردم، جواں شدم

فرمایا تم کو دیتا ہوں اس سر کی میں قسم
جو بعد عصر تیغ سے ہو جائے گا قلم
میں بھی نکالتا ہوں رکابوں سے اب قدم
اچھا تمہارے ساتھ پیادہ چلیں گے ہم
پہنچیں جناں میں بحر مصیبت کو جھیل کے
ہم تم تو ایک گھر میں پلے ساتھ کھیل کے

وہ لوٹنا بھی خاک کا اب تک ہے یادگار
تم پر بھی گرد تھی مری زلفوں پہ بھی غبار
اس روز تم پہ مجھ سے سوا تھا نبیؐ کا پیار
فرماتے تھے یہ ہے مرے پیارے کا دوست دار
شبیرؑ کے حبیب کو پہچانتا ہوں میں
لوٹے گا یہ لہو میں یونہی جانتا ہوں میں

رو کر کہا حبیب نے آخر ہوا وہ دور
اب ان کا عہد ہے کہ جو ہیں حاکمان جور
یہ وقت اور کچھ ہے وہ ہنگام تھا کچھ اور
مولا، کبھی رہا نہیں دنیا کا ایک طور
گردش نئی فلک کی نئے انقلاب ہیں
کوثر ہے جن کا، آج وہ محتاج آب ہیں

یہ عرض کر کے روئے حبیب وفا شعار
جھک کر کہا یہ پیر غلام آپ کے نثار
جب تک سمند پر وہ دلاور ہوا سوار
روکے رہے لجام فرس شاہِ نام دار
ہر دوست پر پدر سے زیادہ شفیق تھے
کیا قدرداں وہ شاہ تھا اور کیا رفیق تھے!

بس چھیڑ کر فرس کو امام زماں بڑھے
مشتاق تیغ و خنجر و تیر و سناں بڑھے
کاندھوں پہ رکھ کے نیزوں کو شیر زیاں بڑھے
آگے جو تھے رُکے ہوئے وہ سب جواں بڑھے
یوں طے کیا دلیروں نے اس راہ خیر کو
جاتا ہے جس طرح کوئی گلشن کی سیر کو

بشاش قتل گاہ میں پہونچے جو وه دلیر
نیزوں کو گاڑ گاڑ کے گونجے مثال شیر
نعرہ یہ تھا کہ کیجیو ان سرکشوں کو زیر
عرصہ نہ جنگ میں ہوں نہ فتح و ظفر میں دیر
تیغوں سے روم و شام کی بستی اُجاڑ دو
کوفے کے در پہ جا کے نشانوں کو گاڑ دو

حد سے فزوں تھی کثرت فوج ستم شعار
لکھی ہے راویوں نے چھ لاکھ اور دس ہزار
پیدل تھے بے حساب تو تھے لاتعد سوار
فوجوں کا دست چپ سے بھی ممکن نہ تھا شمار
پیک خیال جا کے پھر آتا تھا راہ سے
پنہاں تھی کربلا کی زمیں سب نگاہ سے

اکناف بر و بحر میں لشکر کا تھا مقام
سہل و جبل بھرے ہوئے تھے فوج سے تمام
ناکوں پہ چوکیاں تھیں جزیروں میں اہتمام
مسدود ہو گئی تھی سبیل خط و پیام
آیا کبوتر اڑ کے جدھر، صید ہوگی
قاصد جہاں ملا، وہ وہیں قید ہو گیا

ظاہر ہوئی سیاہی لشکر سے دن کو رات
وہ کش مکش کہ موت کے طالب تھے ذی حیات
دنیا پرست دشمن سادات نیک ذات
مقتل سے کوفے تک تھے قشون زبوں صفات
دریا کے صرف آب سے لب خشک ہو گئے
جتنے کنویں تھے راہ میں سب خشک ہو گئے

دنیا میں نیک کم ہیں بہت اور بد ہزار
لکھا ہے فوج شہ کا کتابوں میں یہ شمار
چالیس کل پیادے تھے، بتیس سب سوار
طفل ان میں تھے کئی سمن اندام و گل عذار
بوٹا سے قد تھے، ایک بھی ان میں جواں نہ تھا
سبزہ بھی جن کے گورے رخوں پر عیاں نہ تھا

بچوں میں سبزہ رنگ کوئی تھا، کوئی صبیح
شیرین سخن لبوں میں نمک، رنگتیں ملیح
چاٹیں لبوں کو ان کی جو باتیں سنیں فصیح
مردوں کو دم میں زندہ کریں صورت مسیح
جد و پدر کی طرح جری ہیں، دلیر ہیں
بچے ہیں یوں پہ غیظ جب آئے تو شیر ہیں

وہ نیمچے ہلال کے دم خم پہ جن کو فوق
جرأت کا جوش تیغ زنی کا دلوں میں شوق
ہنس ہنس کے زخم کھائیں زبانوں کو اس کا ذوق
گیسو رخوں پہ کانوں میں بندے گلے میں طوق
آنکھیں جو نرگسی ہیں، تو رخ بھولے بھالے ہیں
نازوں کے منتوں کے مرادوں کے پالے ہیں

ایک ایک خوش بیاں تو ہر اک نکتہ سنج ہے
کچھ پیاس کا نہ غم ہے، نہ فاقوں کا رنج ہے
لشکر ہے وہ کہ حسن کی دولت کا گنج ہے
چہرہ ہر اک کا ماہ چہار و دو پنج ہے
انگڑائیاں جو لیتے ہیں سینوں کو تان کے
کہتا ہے حسن خود کہ نثار ان کی شان کے!

کم گو کوئی، متیں کوئی، شیریں سخن کوئی
بچپن میں سروقد کوئی، رشک چمن کوئی
نازک مزاج کوئی، تو گل پیرہن کوئی
تصویر جد کوئی تو شبیہ حسنؑ کوئی
دولت یہی حسینؑ کے حصے میں آئی تھی
مایہ تھا فاطمہؑ کا علیؑ کی کمائی تھی

شیران دشت کو جگر ایسے نہیں ملے
غواص کو کبھی گہر ایسے نہیں ملے
حمزہ کو جنگ کے ہنر ایسے نہیں ملے
جعفر نے پائے بال، پر ایسے نہیں ملے
جو تھا نبیؐ کے بعد، خدا کے ولی کا تھا
حضرت کو وہ ملا کہ جو حصہ علیؑ کا تھا

پہلے پہل جو نکلے تھے گھر سے وہ گل عذار
تیغیں چمکتی دیکھ کے بڑھتے تھے بار بار
فرماتے تھے یہ روک کے عباس نام دار
شیرو، ابھی نہیں ہے تمہیں حکم کار زار
حجت تمام کی نہیں شاہ غیور نے
سبقت نہ کیجو، منع کیا ہے حضور نے

عجلت کو جانتے ہیں سبک جو ہیں بردبار
بے وقت دوڑتے نہیں ذی قدر و ذی وقار
دیکھو تماشا، فوج کی کثرت ہے بے شمار
باجے بجا کے کھولیں گے رایت ستم شعار
جلدی نہ کیجو، گو کہ لڑائی میں دیر ہو
تم تو خدا کے شیر کے شیروں کے شیر ہو

دست ادب کو جوڑ کے بولے وہ نیک نام
کر دیجیے ہمیں علی اکبر کے پائے نام
بیٹے سے مسکرا کے یہ کہنے لگے امام
عاشق تمہارے نام کے ہیں یہ فلک مقام
بیٹا یہ سن میں چھوٹے ہیں سب میں بڑے ہو تم
اچھا صف ان کی باندھ کے آگے کھڑے ہو تم

بپھرے ہوئے ہیں شیر، خبردار، ہوشیار!
کوئی بڑھانے پائے نہ اس صف سے راہوار
عجلت ہر ایک امر میں بچوں کا ہے شعار
بہلا کے روکے رہیو انہیں، تم پہ میں نثار
جان اپنی سب دیے ہیں بزرگوں کے نام پر
گھوڑے اُڑا کے جا نہ پڑیں فوج شام پر

تسلیم کر کے شہ کو مرتب جو کی وہ صف
سب جس لڑی میں تھے گہر قلزم شرف
فرقت میں جن کی چاک رہا سینۂ صدف
زہراؑ کے رشتہ دار ید اللہ کے خلف
ان سے کسے جہان میں عشق دلی نہیں
اب تک تو آبرو وہ کسی کو ملی نہیں

شرمندہ جن سے چاند ہو چہرے وہ تابناک
.......... گریباں دلوں کے چاک
خود وادی السلام جو چھانے نجف کی خاک
ایسے کبھی ملیں نہ گہر ہائے پاک و صاف
تسبیح ہاتھ آئی یہ کس نیک نام کو؟
در نجف تھے وہ، جو ملے تھے امام کو

شیر خدا کے سات جگر بند نام دار
دونوں نواسے حضرت زینب کے گل عذار
پوتے چھوں وحید زماں، فخر روزگار
یکتائے دہر پانچ بھتیجے فلک وقار
خود جس کی فرع واصل علیؑ و رسولؐ تھے
یہ سب اُسی درخت کی شاخوں کے پھول تھے

یوسف تھے ایک مصر میں اور مشتری ہزار
کیف و کم ثمن ہے کتابوں سے آشکار
یوسف سے کربلا میں تھے اٹھارہ گل عذار
عالم کی جان، فخر حسینان روزگار
یاں منزلت بھی، قدر بھی، قیمت بھی، فوت تھی
زہراؑ کے یوسفوں کی خریدار موت تھی!

تیغ و ترنج اگر ہوں ہلال اور آفتاب
سرکاؤں چہرۂ علی اکبر سے پھر نقاب
حوریں گلوں کو کاٹ کے تڑپیں رہے نہ تاب
گر دیکھتیں و حسن ملیح اور وہ شباب
پریاں تو اُن کے سائے کا پیچھا نہ چھوڑتیں
دامن کبھی جناب زلیخا نہ چھوڑتیں

ناگہ نشاں بڑھائے ادھر کی سپاہ نے
کھولا ادھر علم کو علم دار شاہ نے
چوما نشاں کو بڑھ کے ہر اک خیر خواہ نے
طوبیٰ لکُم کہا شہ عالم پناہ نے
رفعت بڑھی زمین سعادت سرشت کی
ٹھنڈی ہوا پھرے سے آئی بہشت کی

رایت وه سبز لشکر سادات کا نشاں
دامان پاک، کشتی اُمت کا بادباں
پنجہ، مثال پنجہ خورشید زرفشاں
پرچم تھا، بال کھولے تھی یا حوریٔ جناں
مشک و عبیر و عود کا بازار سرد تھا
مٹی کا عطر خاک کی خوشبو سے گرد تھا

نقاره وغا پہ لگی چوب ناگہاں
گردون دوں سے پار ہوئی طبل کی فغاں
شیپور کے غریو سے ہلتا تھا آسماں
وہ بوق کی مہیب صدا تھی، کہ الاماں !
نیزوں کو ہر سوار اُدھر تولنے لگا
گونجے ادھر بھی شیر کہ دن بولنے لگا!

شہنا کا شور سن کے لرزتا تھا بند بند
برچھے ہلے رسالوں میں نیزے ہوئے بلند
صحرائے ہولناک کی وحشت ہوئی دو چند
ڈر کر کنوتیوں کو بدلنے لگے سمند
سُن کر دہل کا شور کلیجے دہل گئے
صحرا سے دب کے شیر نیستان نکل گئے

پیاسوں پہ جب اُدھر سے چلے تیر بے شمار
مولا نے عنازیوں کو دیا حکم کار زار
نکلے وغا کو قبلہ عالم کے جاں نثار
جن کی شجاعتیں ہیں زمانے میں یادگار
ہوں گے، نہ ہیں، نہ ایسے کبھی باوفا ہوئے
سب جان دے کے حق نمک سے ادا ہوئے

حر و بریر و وہب و عمیر فلک مقام
وہ مسلم ابن عوسجہ عرش احتشام
سعد و زہیر قین و حبیب خجستہ کام
وہ شیر، جس کا بو عمر نہثلی تھا نام
جس غول پر جھپٹ کے یہ آئے، وہ ہٹ گیا
ایک ایک مرتے مرتے پروں کو اُلٹ گیا

نکلے وغا کو ایلچیٔ شاہ کے پسر
ماتم میں تھے، کہ تھا ابھی تازه غم پدر
فوجوں پہ حملہ ور ہوئے جس دم وہ شیر نر
دم میں تنوں سے کٹ کے گرے کوفیوں کے سر
رن پر چڑھے جو سوگ کے کپڑے اتار کے
مارے گئے وہ شیر ہزاروں کو مار کے

لاشوں کو قتل گاہ سے لے آئے جب حسینؑ
نکلے پرے سے حضرت زینب کے نور عین
کی عرض یا امام زماں شاہ مشرقین
رانڈوں میں ہے یتیموں کے ماتم کا شور و شین
پھر وقت کون سا ہے، جو اب ہم فدا نہ ہوں
دل تھرتھرا رہے ہیں کہ اماں خفا نہ ہوں

فرمایا کیا نہ جاؤ گے رخصت کو ماں کے پاس؟
دونوں نے ہاتھ جوڑ کے تب کی یہ التماس
اکبر سے آپ پوچھ لیں، یا شاہ حق شناس
فرما چکی ہیں والدۂ آسماں اساس
اب گھر میں آئیو تو وغا کر کے آئیو
سر لے کے ابن سعد کا یا مر کے آئیو

فرمایا خیر، فوج سے جنگ و جدل کرو
جو ماں نے کہہ دیا ہے، اسی پر عمل کرو
ہاں خواہش وصال عروس اجل کرو
بچپن میں اس بقا کو فنا سے بدل کرو
راحت نے اس طرف نہ کیا رخ، نہ چین نے
دیکھے نہ ماں نے بیاہ، نہ سہرے حسینؑ نے

تسلیم کر کے گھوڑوں پہ وہ نازنیں چڑھے
غل پڑ گیا جہاد پہ دو مہ جبیں چڑھے
یوں اشہبوں پہ دلبر ضرغام دیں چڑھے
نظروں سے سب اُتر گئے گھوڑے زمیں چڑھے
پریاں نکل کے قاف کی راہوں سے چھپ گئیں
دو بجلیاں چمک کے نگاہوں سے چھپ گئیں

پہنچے جو رن میں برج شرف کے وہ آفتاب
نیزے زمیں پہ گاڑ دیئے مثل بو تراب
نعرہ کیا کہ او پسر سعد بے حجاب
ہمراہ لے کے شمر کو آ سامنے شتاب
گو سینکڑوں سوار ہزاروں پیارے ہیں
تلوار پہلے تجھ سے چلے یہ ارادے ہیں

ہم نے سُنا یہ ہے کہ قریشی نسب ہے تو
نیکوں میں بد ہوئے ہیں بدوں میں خجستہ خو
ہم ٹوکتے ہیں او سگ ناپاک و کینہ جو
شیروں سے آ وغا کو جو ہے پاس آبرو
فاقوں میں زور دیکھ، جدال و قتال دیکھ
دعوےٰ ہے کچھ تو ہاشمیوں کا جلال دیکھ

ماں بنت فاطمہؑ ہیں نبی فاطمہؑ ہیں ہم
دادا ہیں ابن عمّ رسول فلک حشم
ہیں اس طرح نسب میں نبیؐ و علیؑ بہم
گو نام دو ہیں، ایک ہیں پر کعبہ و حرم
بھائی جدا ہے، خویش جدا ہے، وصی جدا
ان سے علیؑ جدا نہ خدا سے نبیؐ جدا

کہف الوری، سراج ہدیٰ، حجت خدا
جس سے فزوں کسی نے نہ کی طاعت خدا
خاکی نہاد و آئینہ قدرت خدا
ہر ضرب جس کے ہاتھ کی تھی ضربت خدا
حق ساتھ ہے حسینؑ کے، ہم ان کے ساتھ ہیں
پہنچا علیؑ کا زور جنہیں، یہ وہ ہاتھ ہیں

چھوٹے نے کی یہ عرض کہ بڑھیے بس اب حضور
مخفی ہوا ہے خیمے میں ڈر کر وہ بے شعور
ہوتا ہے اور دھوپ سے اب پیاس کا وفور
مرنا ہے ہر طرح یہ تامل ہے کیا ضرور!
دو ہاتھ میں بھگا کے سواروں کو گھاٹ کے
خیمہ گرا دیں اس پہ طنابوں کو کاٹ کے

کھینچے یہ کہہ کے نیمچے دونوں نے یک بہ یک
پہنچی زمیں سے آئینہ مہر تک چمک
گاوِ زمیں ادھر تھی ہراساں اُدھر سمک
دب کر پروں پہ ناد علیؑ پڑھتے تھے ملک
غل تھا چمک دمک وہی سب آشکار ہے
اک جا ہیں دو یہ نیمچے، یا ذوالفقار ہے؟

دو بجلیاں سپاہ میں کوندیں، فرس بڑھے
جس طرح قافلے سے صداے جرس بڑھے
اب کون روکے شیر بڑھے جب تو بس بڑھے
مقتل میں بیس ہو کے گرے وہ جو دس بڑھے
بچوں نے زور حق کے ولی کا دکھا دیا
سب رنگ ڈھنگ ضرب علیؑ کا دکھا دیا

وہ اُن کے اشہبوں کی روا رو ادھر اُدھر
کاوے میں پس کے مر گئے سو سو ادھر ادھر
تابندہ تھے جو آٹھ مہِ نو ادھر اُدھر
پھیلی ہوئی زمین پہ تھی ضو اِدھر اُدھر
کیلوں سے آشکار تھے جلوے نجوم کے
پریاں تھیں دو کہ پھر رہی تھیں جھوم جھوم کے

آئے جدھر خدا کا غضب آ گیا اُدھر
پلٹے جدھر یہ رعب علیؑ چھا گیا اُدھر
جھپٹے جدھر شکست عدو پا گیا اُدھر
ٹھہرے جہاں کسی سے نہ دیکھا گیا اُدھر
انساں تو کیا ہے شیروں کے زہرے بھی آب ہیں
آنکھیں ملائے کون کہ دو آفتاب ہیں

کیا دونوں تازیوں کی سبک تازیاں لکھوں؟
کیونکر روا روی میں خوش اندازیاں لکھوں
کس طرح نیمچوں کی سرافرازیاں لکھوں؟
کیا دونوں شاہزادوں کی جانبازیاں لکھوں؟
پوتے ہیں کس جری کے خلف کس ولی کے ہیں؟
اعلیٰ یہ مدح ہے کہ نواسے علیؑ کے ہیں!

وہ چھوٹے چھوٹے خود وہ پیشانیوں کی شان
وہ دبدبہ وہ رعب وہ عمرانیوں کی شان
دیں داریوں کا نور خدا دانیوں کی شان
وہ دونوں نیمچوں کی سرافشانیوں کی شان
پیہم چلے پہ زور گھٹا کچھ، نہ کس گیا
جب چمکے، مینھ سروں کا سراسر برس گیا

جس صف پہ دور سے وہ جلالت قریں بڑھے
غل پڑ گیا کہ دلبر ضرغام دیں بڑھے
وہ کیا بڑھے، کہ دو اسد خشمگیں بڑھے
شیروں کا وہ شکار ہوئے، جو لعیں بڑھے
زندہ بھی کشتۂ خطر و بیم ہو گئے
دو حصے ہو کے موت میں تقسیم ہو گئے

چلے سے جس کا تیر ملا تن پہ سر نہ تھا
جز گوشۂ مزار کسی جا مفر نہ تھا
زندہ جو بھاگنے میں ادھر تھا، اُدھر نہ تھا
کشتوں کے پشتے تھے، کہ نظر کا گذر نہ تھا
دریا تھا یا سپاہ صفیں تھیں کہ موجیں تھیں
دو بجلیوں کے بیچ میں اعدا کی فوجیں تھیں

نیزوں میں جس طرف وہ گئے بے دھڑک گئے
شیروں کی بو جو آگئی، گھوڑے بھڑک گئے
زندوں کے خوفِ جان سے کلیجے دھڑک گئے
زخموں میں کیا مزہ تھا، کہ بسمل پھڑک گئے؟
یکسر قدم سپاہ کے دریا سے اُٹھ گئے
ہونٹوں کو چاٹتے ہوئے دنیا سے اُٹھ گئے

وہ گورے گورے ہاتھ وہ نازک کلائیاں
وہ بازوؤں کا زور، وہ تیغ آزمائیاں
وہ نیمچوں میں سیف علیؑ کی صفائیاں
وہ ولولے وہ پہلے پہل کی لڑائیاں
جس غول پر وہ صاحب شمشیر آ پڑے
ثابت ہوا کہ فوج پہ دو شیر آ پڑے

جس پہلواں پہ عون کی تلوار پڑ گئی
چہرہ تو کیا ہے، زیست کی صورت بگڑ گئی
چھوٹے کی آنکھ جس سے لڑائی میں لڑ گئی
سر تیز اک سناں تھی کہ پتلی میں گڑ گئی
آنکھوں کو رو کے صف سے وہ مردک نکل گیا
گویا قفا کو توڑ کے ناوک نکل گیا

اک شور تھا کہ چشم نمائی غضب کی ہے!
آفت کا معرکہ ہے لڑائی غضب کی ہے !
یہ گھاٹ قہر کا، یہ ترائی غضب کی ہے!
چھوٹے سے نیمچوں کی صفائی غضب کی ہے !
دونوں ہیں نور عین علیؑ سے غیور کے
آنکھیں نکال لیں، کوئی دیکھے تو گھور کے

جس پر اڑا کے رخش وہ جانباز آ پڑا
ثابت ہوا کہ صید پہ شہباز آ پڑا
دو ہو کے تیغ پر وہ فسوں ساز آ پڑا
خود منہ کے بھل سمند سبک تاز آ پڑا
بڑھتا تھا آپ سے نہ کوئی جنگ کے لیے
لاتی تھی موت گھیر کے چورنگ کے لیے

اللہ کا غضب ادھر آیا جدھر بڑھے
پہنچا سروں پہ تیغ کا سایہ جدھر بڑھے
جلوہ عروسِ فتح نے پایا جدھر بڑھے
گھونگھٹ سپاہ شام نے کھایا جدھر بڑھے
گرتی تھی برق لشکر ابن زیاد پر
گویا چڑھے تھے دو نئے دولھا جہاد پر

ماتھے وہ اور وہ پیچ عماموں کے لٹ پٹے
گیسو وہ بنت فاطمہؑ کے ہاتھ کے بٹے
وہ ابروؤں کے خم، کہ ہلال فلک کٹے
آنکھیں وہ نرگسی کہ نہ جن سے نظر ہٹے
چہرے کسی نے دیکھے ہیں اس آب و تاب کے؟
رخسار، چار پھول کھلے ہیں گلاب کے

وہ برگ گل سے لب وہ دہن اُن کے تنگ تنگ
وہ بھینی بھینی بو کسی غنچے میں، نہ وہ رنگ
لعل و گہر ہیں اُن لب و دنداں کے آگے دنگ
اک منجمد یہ قطرۂ نیساں ہے، اور وہ سنگ
تشبیہ بھی جو ان سے نہ دی نا اُمید ہیں
اس غم سے موتیوں کے کلیجے میں چھید ہیں

گورے گلے، کہ جن سے نمایاں ہے نور حق
سرخی نہیں، یہ مہر منور پہ ہے شفق
وہ نیمچے، وہ ہاتھ دل کفر جن سے شق
سینے ہیں ایک مصحف ناطق کے دو ورق
خالی ہیں گو شکم پہ یہ جرار سیر ہیں
فاقہ تو ارث ہے کہ یہ شیروں کے شیر ہیں

ان دونوں اشہبوں کی وہ چھلبل و تنگ جائے
جو ان کی چال دیکھنے آئے وہ دنگ جائے
صورت کا نہ بناؤ، نہ سرعت کا ڈھنگ جائے
اُڑتے تھے یوں کہ جیسے ہوا پر خدنگ جائے
پریاں تھیں دو وہ اسپ سعادت اثر نہ تھے
سب تھی ہما کی تیز پری اور پر نہ تھے

اسوار آفتاب تو گھوڑے بھی ماہ رو
سرعت یہ تھی کہ دوڑتا تھا جسم میں لہو
جاں دار و خوش رکاب و سعید و خجستہ خو
صاف آتی تھی پسینے سے جن کے وفا کی بو
ڈھالا تھا جوڑ بند کو سانچے میں نور کے
نازک کلائیاں تھیں کہ پہنچے تھے حور کے

دونوں کنوتیاں ہیں، کہ پیکان تیر ہیں
چاروں سم ان کے غیرت بدر منیر ہیں
آنکھوں پہ کیجیے جو نظر بے نظیر ہیں
یال ایسی جس کے پیچ میں پریاں اسیر ہیں
سرعت میں ان سے طیر کو نسبت نہ تیر کو
نرمی یہ جلد میں، کہ خجالت حریر کو

آئے ادھر سے گر تو ادھر سے نکل گئے
پہنچے کنار بحر، تو بر سے نکل گئے
مانند برق لشکر شر سے نکل گئے
دو تیر آگے تیر نظر سے نکل گئے
یوں پھر رہے تھے بیچ میں فوج غنیم کے
جیسے سحر کو چلتے ہیں جھونکے نسیم کے

غنچے تھے دو ملے ہوئے اک جا کہ ان کے گوش
برگستواں میں جسم کہ رستم تھا ورع پوش
سرعت کو دیکھ لیں تو اڑیں طائروں کے ہوش
گرتا تھا منہ سے کف کہ شجاعت کا تھا یہ جوش
پریاں اڑا سکیں نہ روش ان کی چال کی
بالکل مزاج شیر کا، آنکھیں غزال کی

وہ سم، وہ نعل اور وہ سینے، وہ ترک تاز
بدر و ہلال و آئینہ و کبک و شاہباز
زیور تھا ایک شب کی دلہن کا کہ ان کے ساز
وہ کلغیاں، کہ طرہ لیلےٰ سے سرفراز
بن کر گہر پسینے کے قطرے ٹپکتے تھے
ہیکل کی تختیوں کے ستارے چمکتے تھے

گو چھوٹے چھوٹے پاؤں نہ جاتے تھے تا رکاب
پر پٹریاں جمی ہوئی تھیں مثل بو تراب
یوں مرکبوں کے باندھے تھے سر وہ فلک جناب
بے جا قدم رکھیں یہ سمندوں کو تھی نہ تاب
غل تھا ہٹے رہو کہ مزاج ان کا آگ ہے
حیدرؑ سے شہسوار کی یہ ران باگ ہے

گھوڑوں نے کس پرے میں قیامت بپا نہ کی
فاقہ تھا، پر کمی تگ و دو میں ذرا نہ کی
وہ کون سی گرہ تھی کہ تیغوں نے وا نہ کی
کن سرکشوں کے جسم سے گردن جدا نہ کی
نیزوں کے بند قطع کمانوں کے ساتھ تھے
حلّالِ مشکلات کے بچوں کے ہاتھ تھے!

پیاسوں کے نیمچے بھی غضب آب دار تھے
سیل فنا تھے صاعقہ شعلہ بار تھے
دونوں بہم جو ہو کے اُٹھے ذوالفقار تھے
سائے کو بھی شریک جو کیجے تو چار تھے
دو کرتے تھے یہ راکب و مرکب کو، زین کو
دو ہاتھ کاٹ دیتا تھا سایہ زمین کو

قبضے وہ تکیہ گاہ ظفر جن کا نام ہے
پھل وہ کہ جن کو کھاتے ہی قصہ تمام ہے
پانی وہ جس کو کہیے کہ زہرالقیام ہے
کاٹ ایسا سنگ سخت جہاں موم خام ہے
جوہر وہ دم نکلتے ہیں جن کی مثال پر
افشاں چنی ہوئی ہے جبینِ ہلال پر

فولاد پوش پھینک کے ہتھیار چھپ گئے
گوشوں میں سر جھکا کے کماں دار چھپ گئے
چار آٹھ میں جو قتل ہوئے چار چھپ گئے
زخموں کے گل بہت جو کھلے خار چھپ گئے
مشکل وہاں تمیز بد و نیک ہو گئی
غل تھا کہ لو بہار و خزاں ایک ہوگئی؟

جن کے جمے تھے رنگ وہ بے رنگ ہو گئے
لڑنے کا حوصلہ نہ رہا، تنگ ہو گئے
چار آئینے جو پہنے تھے چورنگ ہو گئے
بچوں نے وہ کیا کہ جواں دنگ ہو گئے
مہلت نہ سر اُٹھانے کی تھی فوج شام کو
دونا بلند کر گئے جعفر کے نام کو

کوفی بچے نہ رومی و رازی، جدھر گئے
بچھ بچھ گئیں صفیں وہ نمازی جدھر گئے
غازہ لگایا فتح نے غازی جدھر گئے
پسپا تھے یکہ تاز وہ تازی جدھر گئے
دھو میں وغا کی قاف سے تاقاف ہو گئیں
اللہ رے مصاف صفیں صاف ہو گئیں!

جا پہنچے تھے خیام بن سعد کے قریں
کتنی طنابیں کاٹ چکے تھے یہ مہ جبیں
ہاں ہاں کا شور کر کے بڑھے سب عدوئے دیں
بھاگا عقب سے چیر کے خیمے کو وہ لعیں
بھاگا اُدھر تو جوش میں وہ ضطراب کے
یہ دونوں بھائی رہ گئے ہونٹوں کو چاب کے

چھوٹے نے عرض کی یہ سراپا ہیں مکر و کید
دیکھا حضور؟ چھٹ گیا پنجے میں آ کے صید
چھپنے کی شرم ہے نہ انہیں بھاگنے کی قید
فرمایا عون نے یہ ہیں استاد زرق و شید
بھاگا طناب کٹتے ہی کیا حیلہ ساز ہے
سچ ہے حرام زادے کی رسّی دراز ہے

بڑھ کر پکارے حضرت عباس عرش جاه
کس سمت ابن سعد ہے؟ او شمر رو سیاه
ذلّت اُٹھا کے بھاگ گیا افسر سپاه
روکے گئے نہ ایک سے دو طفل واہ واہ !
سرسبز ہوتے ہیں ہمیں جب کھیت پڑتے ہیں
یوں لشکروں سے شیروں کے فرزند لڑتے ہیں

ہاں مرد گر ہے، سامنے بچوں کے آ تو جائے
بھاگے گا پھر تو خیر، کوئی زخم کھا تو جائے
مخفی کدھر ہے شیروں کو صورت دکھا تو جائے
بگڑی ہوئی لڑائی کو ظالم بنا تو جائے
بپھرے ہیں شیر، ہاتھ میں تیغ و سپر تو لے
گرتا ہے وہ جھکا ہوا خیمہ، خبر تو لے

بھاگا رئیس خود یہ خبر چار سو گئی
عزت سبھوں کی آج گئی، آبرو گئی
آخر شغال تھا، نہ دبکنے کی خو گئی
خلعت پہن کے بھی نہ رذالت کی بو گئی!
جب کچھ کڑی پڑی تو جفا جو نکل گیا
ضیغم جلال میں ہیں، کہ آہو نکل گیا

مرتا ہے بے حیا زر و جاگیر و مال پر
اک نیمچے کا وار بھی روکا نہ ڈھال پر
آنکھیں چرائیں، شیر جب آئے جلال پر
سردار ہو کے چھپ گیا، تف اس جدال پر
پائے نہ گر شکار، تو جاں باز کیا کرے
کنجشک جب نہاں ہو تو شہباز کیا کرے

باتوں میں اتنا تھم جو گئے وہ فلک پناه
خیمے کو لے کے پشت پہ سب جم گئی سپاہ
دریا کی فوج اُدھر سے ہوئی بڑھ کے سد راہ
چاروں طرف سے گھر گئے زینب کے رشک ماہ
پتھر بھی تیر ظلم بھی نیزے بھی چل گئے
سینوں کو توڑ توڑ کے ناوک نکل گئے

یوں تیر کھا کے فوج پہ جاتے تھے وہ دلیر
غصے میں جس طرح کہ جھپٹتا ہے زخمی شیر
لشکر کو کر دیا تھا زبردستیوں سے زیر
انبار ادھر سروں کے اُدھر زخمیوں کے ڈھیر
دیکھا غضب سے جس کی طرف زرد ہو گیا
تلوار جس پہ سن سے چلی سرد ہو گیا

تیغیں قریب سے جو لگاتے تھے اہل شر
اک بھائی بڑھ کے ہوتا تھا اک بھائی کی سپر
عباس پھر کے دیتے تھے حضرت کو یہ خبر
کیا لڑ رہے ہیں آپ کی ہمشیر کے پسر!
نامی جوان بھاگ گئے شام و روم کے
خیمے پہ جا پڑے پسر سعد شوم کے!

پر اب خدا بچائے، کہ فوجیں کثیر ہیں
تیغیں ہیں، برچھیاں ہیں، سنائیں ہیں، تیر ہیں
رو کر امام دیں نے کہا اب اخیر ہیں
کب تک لڑیں کہ تشنہ دہن ہیں صغیر ہیں
نو دس برس میں ماں سے بچھڑنے کے دن نہ تھے
یہ کھیلنے کی فصل تھی، لڑنے کے دن نہ تھے

زینب کھڑی تھیں پردے کے پیچھے جو بے قرار
فضہ خبر یہ دیتی تھی جا جا کے بار بار
کیا لڑ رہے ہیں جعفر و حیدرؑ کے یادگار
حضرت سے مدرح کرتے ہیں عباس نام دار
جس وقت ذکر معرکہ آرائی ہوتے ہیں
رومال رکھ کے آنکھوں پہ حضرت بھی روتے ہیں

رو کر کہا کہ روتے ہیں کس واسطے امام؟
میں اک کنیز ان کی وہ دونوں پسر غلام
مجھ کو دکھا تو دے کہ کدھر ہیں وہ لالہ فام
اس نے کہا کہ چھائی ہے جنگل میں فوج شام
لاکھوں سے معرکہ ہے مگر باحواس ہیں
بی بی، وہ ابن سعد کے خیمے کے پاس ہیں

تلوار چل رہی ہے کہ اللہ کی پناہ!
ڈھالوں کی بدلیوں میں چھپے ہیں وہ رشک ماہ
کثرت ہے اس قدر کہ پہنچتی نہیں نگاہ
وہ بھاگتی ہے اور پلٹتی ہے سب سپاہ
آواز دار و گیر کی گردوں پہ جاتی ہے
دونوں کے نیمچوں کی چمک یاں تک آتی ہے

طبل ظفر پہ چوب لگی یک بہ یک اُدھر
ڈیوڑھی سے آئیں خیمے میں زینب جھکائے سر
عباس نے کہا شہ والا سے دوڑ کر
چلیے حضور الٹ گیا بنتِ علیؑ کا گھر !
گھبرا کے کشمکش میں دم ان کے نکل نہ جائیں
لاکھوں سوار ہیں کہیں بچے کچل نہ جائیں

تلوار لے کے قاسم شیریں سخن بڑھے
عباس کیا بڑھے، شہ خیبر شکن بڑھے
مانند شیر اکبر گل پیرہن بڑھے
فرزند سے یہ کہہ کے امام زمن بڑھے
پردے میں اہل بیت نبیؐ کے خلل نہ آئے
ڈیوڑھی پہ تم رہو کہیں زینب نکل نہ آئے

پہنچے یہ تین شیر جو مقتل میں ایک بار
کیا پیدلوں کا ذکر، فراری ہوئے سوار
ریتی پہ شہ کو یوں نظر آئے وہ گل عذار
بند آنکھیں منہ کھلے ہوئے ہونٹوں پہ جان زار
دنیا سے وقت کوچ بھی دونوں کا ساتھ ہے
گردن میں ایک بھائی کی بھائی کا ہاتھ ہے

بچوں کو جاں کنی میں جو پایا حسینؑ نے
بوسے لیے، گلے سے لگایا حسینؑ نے
آنکھوں سے خوں جگر کا بہایا حسینؑ نے
ہاتھوں سے نیمچوں کو چھڑایا حسینؑ نے
آغوش میں بڑے کو شہنشاہ لے چلے
چھوٹے کی لاش قاسم ذی جاہ لے چلے

پہنچے قریب خیمہ جو شاہ فلک سریر
تھا غیر حال مر گئے رستے میں وہ صغیر
پردہ الٹ کے خیمے کا باحالت تغیر
فضہ پکاری اے حرم شاہ قلعہ گیر!
دوڑو حسینؑ خیمے میں لاشوں کو لاتے ہیں
دولھا بنے ہوئے مرے شہزادے آتے ہیں

دوڑے ادھر سے چھاتیوں کو پیٹتے حرم
ڈیوڑھی سے پہلے آیا لچکتا ہوا علم
رایت کے نیچے بچوں کی تھیں میتیں بہم
آ پہنچے لڑکھڑاتے ہوئے سرور امم
لاشوں کے آگے اکبر یوسف جمال تھے
کپڑے ہر اک کے خون سے بچوں کے لال تھے

ماتم کی صف سے اٹھ گئیں زینب یہ کہہ کے بات
لوگو کہو یہ کون سے دولھا کی ہے برات
لاشوں کو رکھ کے غش ہوئے سلطان کائنات
دوڑیں لٹا کے بچے کو بانوئے خوش صفات
لڑکے بھی چھاتیوں کو بہم پیٹنے لگے
لاشوں کے گرد آ کے حرم پیٹنے لگے

بیٹھی تھیں ایک گوشے میں زینب جو ننگے سر
واں جا کے بولیں بانوے ناشاد و نوحہ گر
پُرسے کو لوگ جمع ہیں، چلیے ذرا اُدھر
فرمایا میں نہ جاؤں گی بچوں کی لاش پر
آنچ آتما کی دل کو جلائے تو کیا کروں
گر فرق میرے صبر میں آئے تو کیا کروں

بس سن چکی کہ نام کیا خوب لڑ چکے
لاشوں پہ لاشیں لوٹ چکیں کھیت پڑ چکے
کنبہ تمام ہو چکا، دو گھر اجڑ چکے
گودی میں جو پلے تھے وہ بچے بچھڑ چکے
اب ان کا غم نہ فکر مرے گھر کی چاہیئے
بی بی، سلامتی علی اکبر کی چاہیئے

بھائی کے آگے لاشوں پہ جا کر کروں میں بین!
بے صبر ہے یہ دل میں کہیں گے مجھے حسینؑ
گر مر گئے، تو مر گئے وہ دونوں نور عین
کیونکر چلوں، کھڑے ہیں شہنشاہ مشرقین
روؤں گی میں تو پھر علی اکبر بھی روئیں گے
صدمہ یہ مجھ کو ہے کہ برادر بھی روئیں گے

بھائی کا حق ادا ہوا، احسان کردگار
رونا ہے واں بھی میں یہیں رولوں گی زار زار
لاشوں کو دیکھ کر مرا دل ہوگا بے قرار
کی عرض آپ صاحب ماتم ہیں، میں نثار
چلیے، نہ ضبط کیجیے فریاد و آہ کو
لاشوں پہ بھانجوں کی غش آیا ہے شاہ کو

لاشوں پہ لائیں بی بیاں زینب کو تھام کر
ماتم کی صف پہ گر پڑی و سوختہ جگر
بولیں بڑھا کے دست مبارک ادھر اُدھر
بچے کدھر ہیں؟ مجھ کو کچھ آتا نہیں نظر
کیسی دھڑا دھڑی ہے یہ کیوں بین ہوتے ہیں؟
لوگو نہ غل مچاؤ، مرے لال سوتے ہیں

ماں صدقے جائے لو مرے زانو پہ سر رکھو
اس بے کسی میں ماں کی بھی جانب نظر رکھو
لازم نہیں کہ ہاتھ سے تیغ و سپر رکھو
آفت میں ماموں جان کی اپنے خبر رکھو
دیکھو، نہ آنچ آئے شہ خوش خصال پر
فوجوں کی پھر چڑھائی ہے زہراؑ کے لال پر

کیسی یہ نیند آج ہے پیارو، اُٹھو اُٹھو!
ماموں کے ساتھ رن میں سدھارو، اُٹھو اٹھو!
کپڑے لہو بھرے یہ اتارو، اُٹھو اُٹھو!
گیسو الجھ گئے ہیں، سنوارو، اُٹھو اٹھو!
ان پیاری پیاری آنکھوں پہ اماں نثار ہو
انگڑائیاں تو لو، کہ جگر کو قرار ہو

سینوں سے تو زمیں پہ رکھو ہاتھ اتار کے
باندھو کھلے ہوئے یہ عمامے سنوار کے
اماں نثار گیسوؤں کے تار تار کے
چونکو، اٹھو، کلام کرو ماں سے پیار کے
نخل مراد میں نہ ثمر ہے، نہ برگ ہے
اب سمجھی میں یہ نیند نہیں خواب مرگ ہے

لاکھوں سے معرکے میں وغا کر کے آئے ہو
بچپن کی غفلتیں یہ نہیں مر کے آئے ہو
دولھا بنے ہو، خون میں سب بھر کے آئے ہو
صدقے گئی، رلانے کو مادر کے آئے ہو
مجھ سے بچھڑ کے تم اسی منزل میں رہ گئے
ارمان شادیوں کے مرے دل میں رہ گئے

کیونکر ملے گا ماں کو تمہارا سراغ ہائے!
لوٹا اجل نے حیدرؑ و جعفرؑ کا باغ، ہائے!
یوں بجھ گئے ہماری لحد کے چراغ ہائے!
میرا بڑھاپا اور یہ بچوں کے داغ، ہائے!
ہے ہے، یہ گھر بھرا ہوا ویران کر گئے
اماں کی قبر بننے نہ پائی کہ مر گئے

کس طرح دیکھوں خاک میں چہرے اٹے ہوئے
الجھے ہیں میرے ہاتھ کے گیسو بٹے ہوئے
سینے فگار، چاند سے بازو کٹے ہوئے
ہے ہے، کفن بنے یہی کپڑے پھٹے ہوئے
نہ کچھ تزک نہ غسل شہیدوں کو چاہیے
مرنا یونہی جہاں میں سعیدوں کو چاہیے

تابوت اٹھاتی دھوم سے مرتے وطن میں گر
ہوتا پدر بھی ساتھ جنازے کے ننگے سر
قبریں بناتی ماں کی لحد کے ادھر ادھر
کیا حشر ہوگا، پہنچے گی یثرب میں جب خبر
ام البنین پیٹتی روضے پہ جائیں گی
صغرا کے پاس بیبیاں پُرسے کو آئیں گی

بچو تمہیں بتاؤ، میں غربت میں کیا کروں
نہ گھر ہے، نہ وطن ہے، مصیبت میں کیا کروں
بھائی گھرا ہوا ہے اس آفت میں کیا کروں
فاقوں میں تشنگی میں صعوبت میں کیا کروں
راحت نہ روح کو، نہ کسی دل کو صبر ہے
پانی نہ غسل کو، نہ کفن ہے، نہ قبر ہے

مجبور تم ہو ماں بھی ہے ناچار، میں نثار
تنہائی میں خدا ہے مددگار، میں نثار
رستہ بُرا ہے، باندھ لو ہتھیار، میں نثار
چھوٹے مرے پسر سے خبردار میں نثار
اللہ اس سفر کی بلاؤں کو رد کرے
کھٹکا جہاں ہو، بھائی کی بھائی مدد کرے

سنتی ہوں اس سفر میں خطر بے شمار ہیں
جانیں وہی اسے، جو میان مزار ہیں
پرسش ہے روک ٹوک ہے جنگل ہے، خار ہیں
وہ بھی ڈرے ہوئے ہیں جو طاعت گزار ہیں
منزل کا شب کی ماں کو پتا دے کے جائیو
قربان جاؤں، ساتھ مجھے لے کے جائیو

دن ڈھل گیا، قریب ہے شام اے مسافرو
کس بن میں شب کو ہوگا مقام؟ اے مسافرو
کچھ تو کرو زباں سے کلام اے مسافرو
بھیجو گے کب پیام و سلام اے مسافرو
پیٹوں گی پہلوؤں میں جو تم کو نہ پاؤں گی
میں شب کو ڈھونڈھتی ہوئی جنگل میں آؤں گی

کہتا تھا باپ شب کو نہ بچے نکلنے پائیں
بھولے ہیں راستہ نہ کہیں گھر کا بھول جائیں
دربار میں بھی ہوں تو سویرے سے لوٹ آئیں
ہے ہے یہ دست ظلم جو کرتا ہے سائیں سائیں!
پہنچوں گی کس طرح میں جو ڈر ڈر کے روؤ گے؟
واری اندھیری قبر میں کس طرح سوؤ گے؟

یہ بین کر کے لاشوں سے لپٹی وہ نوحہ گر
غش آیا، سانس اُلٹ گئی، ٹکڑے ہوا جگر
اک حشر تھا، کسی کو کسی کی نہ تھی خبر
بانو پکاری سوئے علم دار دیکھ کر
بچوں کے ساتھ ماں بھی جہاں سے گزر نہ جائے
لاشے اُٹھاؤ، شاہ کی ہمشیر مر نہ جائے

بس اے انیسؔ! طول سے بہتر ہے اختصار
ہاں، ختم کر کے مرثیۂ شاہ نام دار
خالق سے ہاتھ اٹھا کے دعا کر بہ انکسار
قائم رہے جہاں میں یہ شاہ فلک وقار
ہر دم زیادہ حشمت و اقبال و جاہ ہو
حامی جناب فاطمہ زہراؑ کا ماہ ہو

