
جلد ششم
مرثیہ میر انیس
۱
دفتر دین ہوا جب درہم و برہم رن مین
تشنہ لبس ذبح ہوے شاہ دو عالم رن مین
فاطمہ کرنے لگین شیون و ماتم دن مین
چار جانب تھے نمایاں اثر غم رن مین
بعد مردن بھی ستم تھا شہہ دین کے اوپر
سر تھا بالاے سنان لاش زمین کے اوپر
۲
دہل فتح بجاتے تھے پیا پے اظلم
تھا یہی شور کے ارے گئے شاہِ عالم
بیبیان ڈیوڑھی پہ سر پیٹ رہی تھین باہم
اوس طرف نوبتین بجتی تھین ادھر تھا ماتم
وہان تو کوسون دف و قرنا کی صدا کا غل تھا
اسطرف ہاے حسینا کی صدا کا غل تھا
۳
غُل اودھر کرتے تھے افواج لعین مین ناپاک
اِسطرف ملتی تھین رانڈین رُخ پر نور پہ خاک
وہان پہنتے تھے کھڑے خلعت پُر زور سفاک
یہان ہر اک بی بی کا ماتم مین گریبان تھا چاک
ایک سے ایک اودھر ہنسکے گلے ملتا تھا
اسطرف رانڈون کے رونے سے فلک ہلتا تھا
۴
کرون کس مُنھ سے بیان بانوے ناشاد کا حال
لب پہ فریاد تھی اور سر کے پریشان تھے بال
یہی سر پیٹ کے کہتی تھی بصد رنج و ملال
لوگو مین رانڈ ہوئی لٹ گیا میرا اقبال
مرگئے تشنہ دہن سرور عالی ہے ہے
آج مین ہوگئی بے وارث و والی ہے ہے
۵
دیکھکر جانب مقتل کبھی کرتی تھی بیان
میرے آقا تری غربت کے یہ لونڈی قربان
حلق کٹوا کے ہوے آپ تو جنت کو روان
اب مرا کون ہے پردیس مین جاؤن مین کہان
علی اکبر تھے سو اونکا بھی سہارا نہ رہا
ہے غضب کوئی مصیبت مین ہمارا نہ رہا
۶
میرے شیدے میرے سرور مرے آقا ہے ہے
میرے والی مرے وارث مرے شیدا ہے ہے
نہ رہا کوئی مرا پوچھنے والا ہے ہے 
مرے والی مین ہوئی بیکس و تنہا ہے ہے
اپنی لونڈی کو مصیبت سے چھڑا لو شاہا
صدقہ زہرا کا مجھے پاس بلا لو شاہا
۷
اک طرف ہین یہ کرتی تھی علی کی جائی
آج بھینا سے جدا ہوگئے ہے ہے بھائی
آپکی لاش کے صدقے یہ بہن دُکھ پائی
سامنے ذبح ہوے تم نہ مجھے موت آئی
سر کٹا تن سے بدن تیغون سے چاک ہوا
ہاے پردیس مین گھر فاطمہ کا خاک ہوا
۸
آپ کیا اُٹھ گئے دنیا سے اوٹھے آج پدر
آج محبوبؐ خدا کر گئے جنت کو سفر
آج سر پر سے مرے اوٹھ گئین مری مادر
آج مارے گئے گویا مرے بھائی شپّر
کون وارث ہے بہن جسکو پکارے بھائی
خلق سے پنجتن پاک سدھارے بھائی
۹
نوچ کر زلفون کو اک سمت سکینہ نادان
بین کرتی تھی یہ مُنھ ڈھانپ کے با آہ و فغان
چھوڑ کر مجکو سدھارے کدھر اے بابا جان
ہاے اس دشت مین جاکر تمھین ڈھونڈون مین
کون اب پیار سے گودی مین اوٹھائے مجکو
کون اب سینے پہ شفقت سے سلائے مجکو
۱۰
صدقے ہو جاؤن نہ اب دیر لگاؤ بابا
چاند سی شکل سکینہؑ کو دکھاؤ بابا
صبح سے رن کو سدھارے ہو اب آؤ بابا
تم نہین آتے تو بیٹی کو بلاؤ بابا
پیٹتے پیٹتے دنیا سے گذر جاؤنگی
شب کو بھی آپ نہ آئینگے تو مر جاؤنگی
۱۱
۔۔۔۔۔۔۔ رونا تو نہ تھا تمکو گوارا دم بھر
روٹھتی تھی تو منا لیتے تھے مجکو آکر
دیر سے پیٹ رہی ہون مین کھڑی سینہ و سپر
آج کیا وجہ جو لیتے نہین بیٹی کی خبر
دوپہر گذری کہ تم مجھ سے جدا ہو بابا
کونسی بات پہ بیٹی سے خفا ہو بابا
۱۲
یہان تو تھا ماتم شپیر مین اک حشر بپا
ناگہان خیمے مین درّانہ در آئے اعدا
کوئی تولے ہوے برچھی کوئی شمشیر جفا
غل تھا تاراج کرو خیمۂ شاہِ شہدا
دھیان کچھ رانڈون کے پردے کا نہ لائے کوئی
رحم ناموس محمدؐ پہ نہ کھائے کوئی
۱۳
خوف اب کسکا ہے عباس دلاور نہ رہے
نہ رہے قاسمؑ ذیشان علی اکبر نہ رہے
جو نگہبان تھے ڈیورھی کے وہ صفدر نہ رہے
کون اب روکے گا جب سبط پیمبرؐ نہ رہے
خوب دولت تھی بتولؑ عذرا کے گھر مین
آج بیخوف چلو شیر خدا کے گھر مین
۱۴
کہکے یہ گھیر لیا آہ ستمگارون نے
دُکھ زدی رانڈون پہ نرغہ کیا خونخوارون نے
روح زہرا سے نہ کی شرم جفا کارون نے
غم دیا قبر مین احمدؐ کو دل آزارون نے
ہاے جس در کا ادب روح امین نے رکھا
پہلے اوس گھر مین قدم شمر لعین نے رکھا
۱۵
فضہ سر پیٹ کے چلائی یہ با چشم پُرآب
ہے یہ بیت الشرفِ خاص شہ عرش جناب
روح زہرا و نبیؐ سے تجھے لازم ہے حجاب
دختر فاطمہ اس گھر مین ہے او خانہ خراب
زر و زیور نہین یہان آن کے کیا لیویگا
کیا محمدؐ کی نواسی کی ردا لیویگا
۱۶
یہ مکان اوسکا ہے جو زر کو سمجھتا تھا حقیر
گھر یہ اوسکا ہے جو دنیا مین رہا مثل فقیر
مال و زر ہوتا جو اوس گھر مین بتا اے بے پیر
رہتی بے گور و کفن دھوپ مین لاش شپیرؑ
اے لعین زینبِؑ آوارہ وطن روتی ہے
بھائی بے گور ہے مقتل مین بہن روتی ہے
۱۷
رحم کر رحم ستمگار یہ ہے رحم کی جا
سر پہ رانڈون کے فقط کہنہ ہے ایک ایک روا
گھر مین نادارون کے اسباب کجا مال کجا
غیر تسبیح و مُصلا نہین کچھ یہان بخدا
قافلہ رانڈون کا بیکس ہوا محتاج ہوا
گھر تو شپیرؑ کے مر جانے سے تاراج ہوا
۱۸
نہ سُنی شمر نے فضہؑ کی فغان و زاری
لاکھ چلاتی رہی پیٹ کے سر دُکھیاری
صحن خیمے کا بھرا ظالمون سے اکباری
مُنھ رواؤن سے لگین ڈھانپنے رانڈین ساری
زینبؑ خستہ جگر شرم سے تھرانے لگی
وا علیّاگی سدا تابہ فلک جانے لگی
۱۹
کوئی چلاتی تھی عباس دلاور آؤ
کوئی کہتی تھی کدھر ہو علی اکبر آؤ
تھی یہ فریاد کسی کی کہ برادر آؤ
رن مین تم سوتے ہو یہان لٹتی ہے خواہر آؤ
جلد امداد کرو مجھپہ جفا ہوتی ہے
بے ردا بنتِ بتولِؑ عذرا ہوتی ہے
۲۰
یک بیک خیمہ کا لُٹنے لگا اسباب تمام
لے گئے ہاے غضب مسند پُر نور امام
لے چلا جُھولے کو اصغر کے جو اک بدانجام
دل کو تب بانوے بیکس کے نہ آیا آرام
روکے چلائی کہ پھٹتا ہے کلیجا ظالم
میرے بچّے کی نشانی کو نہ لیجا ظالم
۲۱
ڈھونڈھتے پھرتے تھے ہر سو زر و زیور خونخوار
لوٹ لو لوٹ لو کہتا تھا یہ شمر غدّار
ہنسلیان لے گیا باقر کی کوئی ظلم شعار
لی کسی شامی نے کلثوم کی خلخال اُتار
اوڑھنی خولی نے کبرا کی جو سر سے کھینچی
سر کو نہوڑا لیا اور آہ جگر سے کھینچی
۲۲
اک طرف بالی سکینہ پہ یہ تھا ظلم و ستم
ہاتھ پکڑے ہوے تھا زور سے شمرِ اظلم
رو کے کہتی تھی وہ نادان یہ با درد و الم
بالیان میری نہ لے تجکو محمد کی قسم
یادگار پسر شاہ ولایت یہ ہے
ارے ظالم مرے بابا کی عنایت یہ ہے
۲۳
منتین شمر کی کرتی رہی وہ سینہ فگار
بالیان کھینچ لین رحما ُسکو نہ آیا زنہار
خون کانون سے بہا ہو گیا کُرتا گلنار
رو رو عباس چچا کہکے پکاری کئی بار
چُپکی رونے لگی پھر دم بھی نہ اصلا مارا
ہے غضب شمر ستمگر نے طمانچا مارا
۲۴
راوی لکھتا ہے کہ اسباب جو باقی نہ رہا
چادرین رانڈون کی تب لینے لگے واویلا
نہ رہی حضرت کلثومؑ نہ بانوؑ کی ردا
خاک کا چہرے پہ ہر اک نے لگایا چھاپا
فضہ اک سمت بصد یاس کھڑی روتی تھی
اک طرف زوجۂ عباسؑ کھڑی روتی تھی
۲۵
ایک گوشے مین چھپی روتی تھی بنت حیدر
جا پڑی اُسکی طرف شمر ستمگر کی نظر
دوڑ کر سر سے لگا کھینچنے ظالم چادر
بولی وہ بنتِ علی ہون مجھے بے پردہ نکر
کیون ستم کرتا ہے کر شرم خدا سے ظالم
کیا ملے گا تجھے اس کہنہ ردا سے ظالم
۲۶
نہ کیا شمر نے کچھ شاہ کی خواہر کا ادب
چھین لی دخترِ زہراؑ کی ردا ہاے غضب
غم سے بیچین ہوئی روح شہنشاہِ عرب
ڈھانپ کر ہاتھون سے مُنھ کو یہ پکاری زینبؑ
بعد مردن زجفاے تو اگر یاد کنم
از کفن دست برون آرم و فرماد کنم
۲۷
غل پڑا لٹ گئے ناموس پیمبرؐ ہے ہے
چھن گئی حضرتِ زینبؑ کی بھی چادر ہے ہے
بلوۂ عام مین بیٹھی ہے کھُلے سر ہے ہے
آج برباد محمدؐ کا ہوا گھر ہے ہے
کہتی ہین آہ کھلے سر کسے دکھلائین ہم
کاش پھٹ جائے زمین اُسمین سما جائین ہم
۲۸
تپ کی شدت سے جو سجاد پہ غش تھا تاری
شور جسدم یہ سُنا آنکھ کھلی اکباری
ننگی تلوارین لیئے سر پہ کھرے تھے ناری
بے ردا بیٹھی ہوئی روتی تھین رانڈین ساری
پوچھا گھبرا کے کہان گھر سے دھارے بابا
رو کے چلائی سکینہ گئے مارے بابا
۲۹
دل کو ہاتھون سے پکڑ کر کہا اِنّا للہ
مر گئے قبلہ و کعبہ مجھے موت آئی نہ آہ
تشنہ لب ذبح ہوا تیغ سے کونین کا شاہ
خاندانِ نبوی ہو گیا غربت مین تباہ
ہاے سر پر مرے شپیرؑ سا آقا نہ رہا
اب شفا مجکو نہوگی کہ مسیحا نہ رہا
۳۰
کہکے یہ پیٹ کے سر روئے بہت بادل زار
طوق اور بیڑیون کو اتنے مین لائے خونخوار
واہ رے صبر کہ کچھ مُنھ سے نہ بولا بیمار
پانٔون پھیلا دیے گردن کو جھکایا اکبار
بولے اعدا انھین خاصان خدا کہتے ہین
آئی آواز اسے صبر و رضا کہتے ہین
۳۱
طوق پہنا چکے جسوقت گلے مین بے پیر
خاک پر سجدے مین سر رکھ دیا کہکر تکبیر
بیڑیان جبکہ پہنانے لگے پانؤن مین شریر
یا معین القدحفا کہکے پہن لی زنجیر
ضعف کے مارے بدن بید سا تھرانے لگا
طوق کے بوجھ سے بیمار کو غش آنے لگا
۳۲
اس ستم پر بھی نہ باز آئے لعین گمراہ
آگ خیمے کی قناتون مین لگا دی ناگاہ
نکلے میدان مین کھلے سر حرم شیر آلہ
آئی اوسوقت یہ زہرا کی صداے جانکاہ
چین پاتی نہین مین غم کی ستائی یارب
گھر دوبارہ مرا جلتا ہے دوہائی یارب
۳۳
اے انیسؔ اب ہے بکا بزم مین بس روک قلم
چشم خونبار ہوئی دل مین لگی آتش غم
قید ہوکر موے مقتل گئے جس طرح حرم
مرثیہ دوسرا ہوتا ہے اگر کیجے رقم
یا خدا رونے کا دے اجر عزادارون کو
شاد رکھ سیّد مظلوم کے غمخوارون کو


رُباعی
وہ نظم پڑھون کہ بزم خوشزبو ہو جاے
عطر عنبر ہر ایک آنسو ہو جاے
یاد آئے شمیم زُلف ہمشکل رسُولؐ
آہون کا دُھوان حور کا گیسو ہو جاے

