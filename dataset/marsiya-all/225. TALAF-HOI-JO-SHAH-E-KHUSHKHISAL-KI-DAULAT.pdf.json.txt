www.emarsiya.com

تلف ہوئی جو شہ خوشخحصال کی دولت
عدو نے لوٹ لی اٹھارہ سال کی دولت
تباہ ہو گئی سب ذوالجلال کی دولت
ملا دی خاک میں زہراؑ کے لال کی دولت
نہ جان تن میں، نہ بینائی چشم تر میں رہی
کہ اب رسول کی تصویر بھی نہ گھر میں رہی

مرقع نبوی موت نے مٹایا ہے
فلک نے خاک میں دُر نجف ملایا ہے
چراغ شہ کا بجھایا ہے دل جلایا ہے
قضا نے خاک میں خورشید کو چھپایا ہے
پسر کی چاہ میں ماں کا ہر ایک سال کٹا
ثمر کی فصل جب آئی تو یہ نہال کٹا

جدا ہوئے ہیں عجب وقت دونوں عرش جناب
پدر کا عہد ضعیفی پسر کا عین شباب
یہ درد دل سے، وہ زخم جگر سے ہیں بیتاب
حسین تشنۂ دیدار ہیں یہ تشنۂ آب
وہ راہوار پہ تھامے جگر تڑپتے ہیں
یہ دل کو پکڑے ہوئے خاک پر تڑپتے ہیں

وہ شمع گل ہوئی جس سے کہ نام روشن تھا
علیؑ کے لال کا گھر صبح و شام روشن تھا
دل حسین علیہ السّلام روشن تھا
مدینہ کیسا زمانہ تمام روشن تھا
نصیب بانو کے دل کو جگر کا داغ ہوا
پکارتی تھی کہ ٹھنڈا مرا چراغ ہوا

خدا کے واسطے اکبر کو ڈھونڈ لائے کوئی
جگر میں آگ لگی ہے ارے بجھائے کوئی
مرے جواں کی جوانی پہ رحم کھائے کوئی
نجف سے حیدر کرار کو بلائے کوئی
تڑپ کے منھ سے نکلتا ہے اب جگر میرا
چھٹا ہے پہلے پہل نوجواں پسر میرا

یہ میری آنکھوں کے آگے ہے کیا سیاہ سیاہ
یہ کیا کھٹکتا ہے میرے کہ دل ہے میرا تباہ
حسین امام کہاں ہیں پکار لو للہ
کدھر گئے علی اکبر، انھیں خدا کی پناہ
پسینہ آتا ہے اور جی نڈھال ہوتا ہے
پسر کے غم سے یہی سب کا حال ہوتا ہے

کسی کی بن کے نہ اک بار یوں بگڑ جائے
بسی بسائی نہ بستی کوئی اُجڑ جائے
کسی کی کوکھ پہ آفت نہ ایسی پڑ جائے
غضب ہے شیر جواں باپ سے بچھڑ جائے
قضا نے میرے کلیجے پہ ہاتھ ڈالا ہے
جگر کو کاٹ کے لختِ جگر نکالا ہے

کہو امام سے مقتل کچھ ایسی دور نہیں
پسر کو ڈھونڈتے اب کیوں شہ غیور نہیں
حسین کہتے تھے آنکھوں میں میری نور نہیں
خدا گواہ ہے بانو، مرا قصور نہیں
جو دل کا حال ہے اس دم سُنا نہیں سکتا
پسر بلاتا ہے اور باپ جا نہیں سکتا

یہ کہہ کے پاؤں جو بے ساختہ بڑھانے لگے
گرے زمین پہ تھرّا کے اور غش آنے لگے
حضور فوج ستم جا کے یہ سنانے لگے
بتاؤ جیتے ہیں اکبر کہ یا ٹھکانے لگے
جگر پہ مارے ہیں نیزے کہ دل پہ مارے ہیں
تمام ہو گئے یا منتظر ہمارے ہیں

سنبھالتا ہوں بہت دل نہیں سنبھلتا ہے
جگر کو ہاتھوں سے رہ رہ کے کوئی ملتا ہے
بتاؤ جلد، کدھر وہ لہو اگلتا ہے
کہ اب تو منھ سے کلیجہ مرے نکلتا ہے
جگر کی چوٹ سے بیدم ہوں بیقرار ہوں میں
لعینو! رحم کا تم سے اُمیدوار ہوں میں

خدا کے واسطے، پیغمبر خدا کے لیے
ترس کرو مرے رونے پہ کبریا کے لیے
پھرو نہ دین سے دنیا سے بے وفا کے لیے
تڑپ رہی ہے مری روح، دلربا کے لیے
یہ وقت وہ ہے کہ کافر بھی رحم کرتا ہے
حسین مرتا ہے یارو! حسین مرتا ہے

زبان سے مانگتے ہیں پانی یا اشارے سے
وہ دُور ہیں کہ قریں، نہر کے کنارے سے
ابھی خود اٹھتے ہیں یا غیر کے سہارے سے
ملا دو مجھ کو مرے نوجوان پیارے سے
بتاؤ زخم جگر کا رفو کے قابل ہے
سنا ہے میں نے کہ نیزے کی نوک میں دل ہے

ہزاروں درد کی باتیں زباں پہ لاتے تھے
پہ دل میں سنگ دلوں کے اثر نہ پاتے تھے
مدد کے واسطے عباس کو بلاتے تھے
ہر ایک سمت سراسیمہ ہو کے جاتے تھے
پکارتے تھے کدھر ہو جواب دو اکبر !
تباہ ہوتا ہے بابا، پکار لو اکبر

وہی زمیں ہے، وہی آسماں، وہی دنیا
وہی فرات ہے یہ، اور وہی ہوں میں پیاسا
وہی ہے دھوپ، وہی چھاؤں اور وہی صحرا
ہر ایک شے ہے وہی، اور تم نہیں بیٹا
ملے گا چین نہ ہم کو کہیں، علی اکبر
جو تم نہیں تو پدر بھی نہیں علی اکبر

مرے غیور، مرے کم سخن علی اکبر
مرے دلیر، مرے صف شکن علی اکبر
مرے حسیں، مرے نازک بدن علی اکبر
مرے غریب، مرے بے وطن علی اکبر
بڑے سعید ہوئے اور بڑے رشید ہوئے
پدر کے بدلے، جوانی میں تم شہید ہوئے

خطاب بے پدری کا نہ تم کو راس آیا
ہمیں کو تم نے پسر مردہ آج کہلایا
لہو میں بھر گئے، مردہ نہ میرا نہلایا
نہ اپنے ہاتھ سے بیکس پدر کو کفنایا
جگر پہ نیزے کا پھل کھا کے دل کو شاد کیا
مجھے براے تصدق نہ تم نے شاد کیا

یہ جاں نثار تو حاضر تھا، تم بلا لیتے
نثار ہوتے بلا سے تمھیں بچا لیتے
تمھارے بدے سناں ہم جگر پہ کھا لیتے
غش آتا پیارے تو گودی میں تم اٹھا لیتے
نبیؐ کی آل پہ خنجر گذر گیا، اکبر
یہ تم مرے نہیں سب کنبہ مر گیا اکبر

کہاں ہو، میرے دلاور مرے علی اکبر
کہاں ہو، اے مرے یاور مرے علی اکبر
کہاں ہو، فدیۂ داور مرے علی اکبر
مدینے کے شہِ خاور، مرے علی اکبر
دکھا کے شکل حرم کو سدھاریو، بیٹا
بلا کے لاشے پہ مجھ کو سدھاریو، بیٹا

جواب دو مرے پیارے کدھر گئے بولو
ہماری آنکھوں کے تارے کدھر گئے بولو
نہیں ہیں ہوش ہمارے، کدھر گئے بولو
کہاں حسین پکارے کدھر گئے بولو
کمر کا درد علمدار لے گئے بیٹا
رہا سہا مرا چین آپ لے گئے بیٹا

لکھا ہے فوج سے نکلے تھے دو شقی باہر
لہو میں نیزہ و تیر ان کے غرق تھے یکسر
پکارتے تھے سنو اس جواں کی ہم سے خبر
یہ برچھی دل پہ لگی ہے، یہ تیر ماتھے پر
وہ دیکھو چاند تمھارا زمین پہ گرتا ہے
عقاب پیٹھ پہ لاشہ لیے وہ پھرتا ہے

یہ سُن کے شاہ چلے اس طرف بحال تباہ
عقاب لاش لیے آیا رو بروے نگاہ
حسین بیٹے سے لپٹے تو بولا وہ ذی جاہ
غلام صدقے ہو خیمہ میں لے چلو یا شاہ
پھوپھی کو دیکھ لیں، قدموں پہ سر کو نہوڑا لیں
جناب والدہ صاحب سے دودھ بخشا لیں

حسین بولے چلو، میری جان بسم اللہ
پھوپھی بھی، ماں بھی، بہن بھی تڑپتی ہے سر راہ
در خیام پہ لاشہ لیے جو پہنچے شاہ
پکاری بانو کہ رستہ دو، بیبیو! لله
بتول بال کھلے ساتھ ساتھ آتی ہے
علی کے لال کی رَن سے برات آتی ہے

بچھاؤ مسند محبوب کبریا لوگو!
بٹھاؤ دولھا کو آرام سے ذرا لوگو!
میں ہاتھ جوڑتی ہوں اوڑھ لو ردا لوگو!
کہیں گھر آنے پر اکبر نہ ہو خفا لوگو!
امام جنّ و ملک ان کو جا کے لائے ہیں
یہ مجھ سے روٹھے ہیں حضرت منا کے لائے ہیں

سنبھالا بیبیوں نے لاشہ علی اکبر
کسی نے ہاتھ کسی نے قدم کسی نے سر
لٹایا مسند خیرالانام پر لا کر
یہ حال دیکھ کے پہلو میں گر پڑی مادر
نہ غیرت پسر مہ لقا کا ہوش رہا
نہ سر کا ہوش رہا، نہ ردا کا ہوش رہا

ہلا کے ہونٹوں کو اکبر نے کچھ پھوپھی سے کہا
پھرا کے منھ کو بہت روئی دختر زہرا
کہا یہ بانو سے رو کر کہ بھابی تم نے سنا
یہ جان بوجھ کے بھابی! تمھیں نہیں زیبا
یہ کیا غضب ہے اٹھاؤ اٹھاؤ چادر کو
اشارہ کرتا ہے اکبر کہ ڈھانپ لو سر کو

تمھیں کو ان کی محبت ہے کیا پھوپی کو نہیں
ہے ایک وقت میں موقع بڑا ملول و حزیں
ردا کے گرنے سے تھراتا ہے یہ ماہ جبیں
جگر کے زخم میں ہونے لگے نہ درد کہیں
اگرچہ یاد ہیں دل سے مری بھلائے ہوئے
یہ کیسی بیٹھی ہیں چپکی جگر چھپائے ہوئے

یہ کہہ رہی تھی کہ دم توڑنے لگے اکبر
کہا یہ بانو نے زینب سے دیکھتی ہیں ادھر
یہ سانس لیتے ہیں کیوں جلد جلد گھبرا کر
یہ آنسو آنکھ سے کیسے بہے ہیں عارض پر
سر ان کا تکیہ سے کیوں کہ سرک گیا ہے ہے
مجھے گمان ہے منکا بھی ڈھل گیا ہے ہے

رگوں کے کھنچنے سے لونڈی کا دل دھڑکتا ہے
پھرائے پتلیاں قبلہ کو کیوں یہ تکتا ہے
یہ کیا غضب ہے کہ تالو بہت سسکتا ہے
اب ایک بال پلک کا نہیں جھپکتا ہے
جگر سے ہاتھ اٹھا کر جبیں پہ دھرتے ہیں
گذر ہوا ہے علی کا، سلام کرتے ہیں

یہ کہہ رہی تھی کہ جو رہ گیا گلو ہل کر
پھوپی پکاری کہ لو جاں بحق ہوئے اکبر
لپٹ کے لاش سے چلائی بانوے مضطر
تمام ہو گئے تم ہائے اپنے بستر پر
ابھی تو کنبے کا اپنے نظارہ کرتے تھے
ردا اترنے کا ماں سے اشارہ کرتے تھے

میں اوڑھے لیتی ہوں چادر خفا نہ ہو واری
کبھی نہ بھولوں گی اب پھر خفا نہ ہو واری
لو عذر کرتی ہے مادر خفا نہ ہو واری
میں صدقے ہو گئی اکبر خفا نہ ہو واری
ردا کا کونا مرے سر سے ہائے دور ہوا
میں پاؤں پڑتی ہوں بخشو مرا قصور ہوا

ردا کے گرنے پہ اللہ یہ عتاب کیا
کہ مرتے مرتے نہ اس ماں سے کچھ خطاب کیا
اب آنکھ پھیر کے بانو سے تم نے خواب کیا
مرے جوان! بڑھاپا مرا خراب کیا
قصوروار تھی مادر کو ساتھ لے نہ گئے
پھوپی کے ہاتھ میں تم ہاتھ میرا دے نہ گئے

انیسؔ، بس کہ مناسب نہیں ہے طول کلام
درود پڑھنے کا موقع ہے اور بکا کا مقام
یہ قصد تھا کہ بس اب کیجے مرثیے کو تمام
مگر سعادت دنیا و دیں، ہے مدح امام
ہزار طرح کے گل اس چمن میں پھولیں گے
ترے بھی رنگ کو اہل سخن نہ بھولیں گے
