مرثیہ میر انیس
جلد اوّل
www.emarsiya.com

1
زینبؑ نے سنی جب یہ خبر شاہ امم سے
مسلمؑ کے پسر خوب لڑے فوج ستم سے
دل ہل گیا رنگ اُڑ گیا افراط الم سے
آنسو رخ انور پہ بہے دیدۂ نم سے
کام آتا تھا جو سُن کے خجل ہوتی تھی زینبؑ
فرزندوں کا منھ تکتی تھی اور روتی تھی زنیبؑ

2
کچھ منھ سے نہ کہتی تھی مگر تھا یہ اسے دھیان
شہ پر مرے بیٹے ہوں اسی طرح سے قربان
آگے تو یہ حسرت تھی کہ ہو بیاہ کا سامان
اب کوئی تمنا نہیں گر ہے تو یہ ارمان
چرچا ہو کہ حق ماں کا ادا کر گئے دونوں 
کس شان سے زینبؑ کے پسر مر گئے دونوں

3
سب بیبیوں کا دھیان اسی بات پہ ہوگا
مشہور ہے زینبؑ شہ مظلوم کی شیدا
کیا وجہ جو فرزندوں کو مرنے کو نہ بھیجا
کچھ بن نہیں آتی مجھے تدبیر کروں کیا
کس کو خبر اس کی ہے کہ غم کھاتی ہے زینبؑ
لائن آتی ہے اوروں کی مری جاتی ہے زینبؑ

4
میں آپ تو بیٹوں سے کروں گی نہ یہ تقریر
ماموں کے عوض سینے پہ کھاؤ تبر و تیر
خود جانتے ہیں مرتبۂ حضرت شپیرؑ 
اس سوچ میں دیکھوں تو یہ کیا کرتے ہیں تدبیر
صادق ہیں محبت میں تو کام آئیں گے دونوں 
مادر کو جلائیں گے تو مر جائیں گے دونوں

5
ماموں نے انھیں دل کی طرح گود میں پالا
آقا کی رفاقت سے ہوئی قدر دو بالا
کیا دل میں نہیں ان کے ولائے شہ والا 
پروان چڑھے نام خدا ہوش سنبھالا
منصف ہو کوئی یہ مرے سمجھانے کے دن ہیں
یا آپ سے ان دونوں کے مرجانے کے دن ہیں

6
مائع ہے جو پاس ادب سید ابرار
کیا قصد ہے مجھ سے تو کریں درد دل اظہار
حیران ہوں آپس میں ہے کس بات پہ تکرار 
مرنا نہیں منظور تو کیوں باندھے ہیں تلوار
کھلتی ہیں نہ کمریں نہ رضا لیتے ہیں دونوں 
ہردم مرا منھ دیکھ کے رو دیتے ہیں دونوں

7
میرے لئے روتے ہیں تو بیجا ہے یہ زاری
ماموں پر تصدق ہوں جو ماں ہے انھیں پیاری
مرجانے کی ہمت دے انھیں ایزد باری 
میں گرد پھروں ان کے جو منگوائیں سواری
بیٹیا ہو، بھتیجا ہو، غنی ہو، کہ گدا ہو 
مجھ کو تو وہ پیارا ہے جو بھائی پہ فدا ہو

8
کیا زوجہ مسلمؑ کی بھی تھی نیک کمائی
شپیرؑ کے جو کام برے وقت میں آئی
ممنون ہوئی احمدؑ مختار کی جائی 
رتبہ ملا، عزت ملی، توقیر بھی پائی
کس طرح نہ ہو مادر غمناک رضا مند 
چاروں سے ہوئے پنجتن پاک رضا مند

9
دل سے یہ بیاں کرتی تھی زینب جگر افگار
اتنے میں پسر آ کے گرے قدموں پہ اک بار
کی دست ادب جوڑ کے یہ عونؑ نے گفتار 
ہے بھائی میں اور مجھ میں بڑی دیر سے تکرار
میں کہتا ہوں مرنے کو مجھے جانے دو پہلے 
یہ کہتے ہیں تلواریں مجھے کھانے دو پہلے

10
کب تک میں بھلا رنج عزیزوں کے اُٹھاؤں 
سمجھائیں انھیں آپ تو میں مرنے کو جاؤں
زخم تبر و تیر و سناں سینے پہ کھاؤں 
اعدا کو شجاعت شہ مرداں کی دکھاؤں
مردوں کا دلیروں کا یہی کام ہے اماں 
لڑیے جو اکیلے تو بڑا نام ہے اماں

11
یہ کہہ کے جو خاموش ہوا عون خوش اطوار 
صدمے سے نہ چھوٹے کو رہی طاقت گفتار
بس آنکھوں کو مل مل کے وہ رونے لگا یک بار 
کی عرض سنا آپ نے اے مادر غم خوار
کیا جانیے کس بات پہ یہ ہم سے خفا ہیں 
ہم تو یہ سمجھتے ہیں کہ یہ باپ کی جا ہیں

12
ہم نے تو کبھی ان کو اکیلا نہیں چھوڑا 
خدمت سے غلامی کی کبھی منھ نہیں موڑا
سر پاؤں پہ سو بار دھرا ہاتھوں کو جوڑا 
فرما کے جدائی کا سخن دل مرا توڑا
ہم تو کسی مشکل کو بھی مشکل نہیں سمجھے 
شاید یہ ہمیں جنگ کے قابل نہیں سمجھے

13
چھوٹے ہیں جو اب اس کا بڑے بھائی کو کیا دیں 
اچھا ہمیں لاکھوں سے یہ لڑنے کی رضا دیں
پیچھے جو ہٹیں پاؤں تو جو چاہیں سزا دیں 
میداں سے خدا چاہے تو لشکر کو بھگا دیں
جانبازوں کے نزدیک نہیں ملک عدم دور 
نہ فوج ستم دور، نہ یہ دور، نہ ہم دور

14
دنیا میں کوئی اور بھی ہے ہم سا دلاور 
ہم شیر ہیں شیروں کو نہیں مرنے کا کچھ ڈر
اک حملے میں گر ہم نہ اُلٹ دیں صف لشکر 
پھر دودھ نہ اپنا ہمیں تم بخشیو مادر
شہ کے قدم پاک پہ سر دے کے پھریں گے 
یا رن سے سر شمرؔ و عمرؔ لے کے پھریں گے

15
بیٹوں کے سخن سُن کے یہ کہنے لگی زینبؑ 
ہاں دیر کا باعث تھا یہی مجھ پہ کھلا اب
قربان گئی سمجھی میں تم دونوں کا مطلب
ماموں پہ ستم ہو یہ گوارا ہے تمھیں کب
جس کام کے تم ہو یہ اسی کام کا دن ہے 
کس طرح سے سبقت نہ کرو نام کا دن ہے

16
آپس کی جدائی جو گوارا نہیں پیارو 
جھگڑا میں چکا دیتی ہوں لو ساتھ سدھارو
ماموں کے جو دشمن ہیں انھیں گھیر کے مارو 
سرداروں کے سر چوٹی سے تیغوں سے اُتارو
باندھی ہے کمر دونوں ستمگاروں نے شر پر 
اک شمرؔ پہ حملہ کرے اور ایک عمرؔ پر

17
جاتے تھے مہم پر جو کبھی احمدؐ مختار 
اور لشکر اسلام پہ چڑھ آتے تھے کفار
کرتے تھے دغا ایک طرف جعفر طیارؑ 
لڑتے تھے علیؑ ایک طرف کھینچ کے تلوار
مشکل نہیں کچھ فوج دغا باز سے لڑنا 
صدقے گئی تم بھی اُسی انداز سے لڑنا

18
اک شیر سا تیروں کے نیستاں میں در آئے 
اک برچھیوں والوں کے پرلے خوں میں بھر آئے
جس شامی پہ تلوار پڑے دو نظر آئے 
لڑتا ہوا اک جائے اُدھر اک اِدھر آئے
میدان میں جری نام پہ دیتے ہیں سر اپنا 
ایک ایک الگ لڑ کے دکھا دو ہنر اپنا

19
حلقے میں اگر ایک کو لیں برچھیوں والے 
اک بھائی اُسے دوڑ کے نرغے سے نکالے
تم اُس کے مددگار ہو وہ تم کو بچا لے 
اک دم لے تو اک بڑھ کے لڑائی کو سنبھالے
شیرا نہ رہے ایک دلیرا نہ رہے ایک 
جب بھیٹر پڑے ایک کا پروانہ رہے ایک

20
جھپکے نہ پلک سر پہ جو شمشیر اجل آئے 
چھاتی پہ لگے تیر تو ابرو پہ نہ بل آئے
قاصر ہو نہ ہمت نہ شجاعت میں خلل آئے 
چھاتی نہ ہٹے سینے پہ برچھی کا جو پھل آئے
لوگ ایسے ہی جانبازوں کو روتے ہیں جہاں میں 
شیروں کے پسر شیر ہی ہوتے ہیں جہاں میں

21
نعرے کرو ایسے کہ دل کوہ دہل جائے 
جل جائے وہ صف وار جدھر تیغ کا چل جائے
رستم ہو تو گھبرا کے صف جنگ سے ٹل جائے 
مچھلی کی طرح ایک سے ایک آگے نکل جائے
لشکر پہ چپ در اس چڑھے جائیو داری 
رولے ہوئے اعدا کو بڑھے جائیو داری

22
نانا کی طرح کون دعا کرتا ہے دیکھوں 
سر کون ہزاروں کے جدا کرتا ہے دیکھوں
حق کون بہت ماں کا ادا کرتا ہے دیکھوں 
ایک ایک صف جنگ میں کیا کرتا ہے دیکھوں
دکھلائیو ہاتھوں سے صفائی کا تماشا 
میں پردے سے دیکھوں گی لڑائی کا تماشا

23
دیکھوں تو پرا زیر و زبر کر دیا کس نے 
دو حملوں میں اس جنگ کو سر کر دیا کس نے
خوں میں عمر و شمر کو تر کر دیا کس نے 
تلواروں میں سینے کو سپر کر دیا کس نے
سر تن سے بہت کون سے دلدار نے کاٹے 
چار آئینہ کس شیر کی تلوار نے کاٹے

24
نیزے کے ہلانے کا تو فن سیکھے ہو داری 
اکبرؑ سے لڑائی کا چلن سیکھے ہو داری
تقریر شہنشاہ زمن سیکھے ہو داری 
عباس سے انداز سخن سیکھے ہو داری
تعریف کریں ڈر کے تو خور سند نہ ہونا 
اعدا سے کسی بات میں تم بند نہ ہونا 

25
پیاسے ہو بہت تم کو جو سمجھائیں ستمگر 
پانی تمھیں دیں شمرؔ سے مل جاؤ جو آکر
دیجو یہ جواب ان کو کہ اے قوم بد اختر
اللہ نے بخشا ہے ہمیں چشمۂ کوثر
سر کٹ کے تنوں سے قدم شہ پہ گریں گے
پانی کے لئے قبلۂ عالم سے پھریں گے 

26
غصے سے میں کہتی ہوں خبردار! خبردار 
پانی جو پیا دودھ نہ میں بخشوں گی زنہار
کیوں جاؤ اُدھر کیا تمھیں دریا سے سروکار 
وہ بولے کہ دریا کو جو دیکھیں تو گنہگار
دو روز کی جو تشنہ دہانی میں مزا ہے 
نہ شہد میں لذت ہے نہ پانی میں مزا ہے

27
دونوں نے جو کی جوڑ کے ہاتھوں کو یہ تقریر 
خوش ہو کے یہ فرمانے لگی شاہ کی ہمشیر
میں خوب سمجھتی ہوں کہ ہو عاشق شپیرؑ 
اللہ نے بخشی ہے تمھیں عزت و توقیر
جیتے نہ پھرو گے یہ قسم کھاتی ہوں داری 
کم سن ہو بہت اس لئے سمجھاتی ہوں داری

28
مجھ کو یہ تمنا ہے کہ وہ کام ہو تم سے 
میدان میں عاجز سپہ شام ہو تم سے
سر سبز زمانے میں مرا نام ہو تم سے 
حیدرؑ کی طرح رونق اسلام ہو تم سے
پھر بیاہ ہو مہلت جو اجل ابکی برس دے 
اللہ انہیں چھوٹی سی تلواروں میں جس دے

29
فرما کے یہ ارشاد کیا اے مرے پیارو 
خلعت تو میں لے آؤں یہ ملبوس اُتارو
عمامے رکھو فرق پہ زلفوں کو سنوارو 
دولها سا یہ ماں تم کو بنا لے تو سدھارو
غم خواریٔ فرزند ید اللہ کا دن ہے 
مہندی کی یہی شب ہے یہی بیاہ کا دن ہے

30
آخر اُنھیں زینبؑ نے وہ پوشاک پنہائی 
آگے ہی سے جو بیاہ کے خاطر تھی بنائی
منھ دوسرے بھائی کا لگا دیکھنے بھائی 
ماں گرد پھری اور سخن لب پہ یہ لائی
روؤں گی مگر شاد بھی اس آن تو ہو لوں 
پروان چڑھے آؤ میں قربان تو ہو لوں

31
چہروں کی بلائیں تو مجھے لینے دو داری 
پھر کاہے کو شکلیں نظر آئیں گی تمہاری
اُس وقت تو بیٹوں پہ بھی رقت ہوئی طاری 
سر رکھ دیا مادر کے قدم پر کئی باری
ماں شاد تھی پر غم کے بھی پہلو نکل آئے 
چاہا کہ نہ روؤں مگر آنسو نکل آئے

32
منھ پھیر کے اشک آنکھوں سے زینبؑ نے کئے پاک 
سب اہل حرم رونے لگے با دل غمناک
فرمانے لگی خواہر سبط شہ لولاک 
بیٹے مرے پہنے ہوئے ہیں بیاہ کی پوشاک
سن لیں نہ کہیں شاہ یہ کیا ہوتا ہے لوگو 
شادی میں کسی کی بھی کوئی روتا ہے لوگو

33
مجرے کئے دونوں نے جو جھک جھک کے برابر 
سب بیبیاں کہنے لگیں اے شاہ کی خواہر
سہرے بھی ذرا باندھ دو ان دونوں کے سر پر 
بیٹوں نے کہا شرم سے گردن کو جھکا کر
صندوق سے اماں نہ ابھی لائیو سہرے 
اب بیٹوں کے تابوت پہ بندھوائیو سہرے

34
گھبرا کے سکینہؑ نے کہا کیا ہے میں قرباں 
شاید ہے مرے بھائیوں کے بیاہ کا ساماں
اچھا ہوا مدت سے یہی تھا مجھے ارماں 
میں باندھوں گی دستاروں پہ مہرے کو پھوپھی جاں
حق ہے مرا جھگڑا میں کئے بن نہ رہوں گی 
خوش ہو کہ خفا، نیگ لیے بن نہ رہوں گی

35
صد شکر کہ یہ دن مجھے قسمت نے دکھایا 
جو ساتھ ہی ان دونوں کو نو شاہ بنایا
اس بیاہ میں صغراؑ کو وطن سے نہ بلایا 
شربت کے لئے پانی بھی پایا کہ نہ پایا
پیاسی ہوں بہت عرض کروں کچھ جو رضا دو 
لو نیگ کے بدلے ہمیں پانی ہی پلا دو

36
بانوؑ نے سکینہؑ سے کہا چپ رہو داری 
ہوتی ہیں خجل تم سے پھوپھی جان تمہاری
میداں کی طرف جاتی ہے بیٹوں کی سواری 
شادی نہیں ماتم ہے کرو گریہ و زاری
فدیہ انھیں دیتی ہوں شہ کون ومکاں کا 
کیا کہتی ہو تم بیاہ کہاں نیگ کہاں کا

37
کچھ سوچ کر اتنے میں اٹھی بنت ید اللہ 
بیٹوں کو چلی لے کے حضور شہ ذیجاہ
روتے ہوئے سب اہل حرم بھی ہوئے ہمراہ 
عباسؑ سے اس وقت یہ فرمانے لگے شاہ
جھک جھک کے جو سمجھاتی ہوئی آتی ہیں زینبؑ 
کیا بیٹوں کو رخصت کے لئے لاتی ہیں زینبؑ

38
بس اتنے میں آئی شہ مظلوم کی خواہر 
بیٹوں کے پکڑ ہاتھ پھری گرد برادر
گھبرا کے یہ فرمانے لگے سبط پیمبرؑ 
صدقے انھیں کیوں کرتی ہو قربان میں تم پر
قسمت سے یہ دو نور نظر پائے ہیں تم نے 
ہتیار انھیں کس لئے بندھوائے ہیں تم نے

39
واللہ مری جان ہیں فرزند تمھارے 
میں برج شرافت کا قمر ہوں یہ ستارے
ہے مجھ کو گوارا کوئی ان پر مجھے وارے 
یہ اکبرؑ و اصغرؑ سے سوا ہیں مجھے پیارے
ہاتھوں سے نہ کھونا کہ شجاع ازلی ہیں 
یہ جوشن بازوئے حسین ابن علیؑ ہیں

40
زینبؑ نے یہ کی عرض کہ اے سید ابرار 
کل شام سے ان دونوں نے کھولے نہیں ہتھیار
فخر ان کا کہ تعریف کرے آپ سا سردار 
باپ ان کا نمک خوار ہے یہ بھی ہیں نمک خوار
بیٹوں میں انھیں آپ نے محسوب کیا ہے 
لونڈی نے تو دونوں کو غلامی میں دیا ہے

41
آپ ان کو سمجھتے ہیں بجائے علی اکبرؑ 
یہ دونوں ہیں خاک کف پائے علیؑ اکبر
پیارا ہے مجھے کون سوائے علی اکبرؑ 
سو ایسے پسر ہوں تو فدائے علیؑ اکبر
الله سلامت مرے اس لال کو رکھے 
دنیا میں خدا آپ کے اقبال کو رکھے

42
بیٹوں کی محبت سے میں کہتی نہیں یا شاہ 
زہرا کی قسم مجھ کو بہ روح اسد الله
نے باپ کی ایسی ہے محبت نہ مری چاہ 
کہنے میں فقط آپ کے عاشق ہیں یہ واللہ
قایم رہیں ماموں یہ دُعا کرتے ہیں دونوں 
سوتے میں بھی حضرت کا یہ دم بھرتے ہیں دونوں

43
اس شب کا میں کیا حال کہوں آپ سے بھائی 
تشویش میں تا صبح انھیں نیند نہ آئی
میں پہلے کچھ ان دونوں سے کہنے بھی نہ پائی 
کی آپ وہ تقریر کہ دل سے مجھے بھائی
ہر بار مرے پاؤں پہ جھک جاتے تھے دونو 
سمجھاتی میں کیا خود مجھے سمجھاتے تھے دونو

44
سو آپ سے میں عرض یہ اب کرتی ہوں بھائی 
حضرت بھی گوارا کریں اب ان کی جدائی
ساتھ ان کو وطن سے میں اسی واسطے لائی 
ہوتی ہے بُرے دن کے لئے نیک کمائی
کچھ غم نہ کریں آپ یہ محتاج خوشی ہے 
ان دونوں کے مرنے کی مجھے آج خوشی ہے

45
کچھ ان کے سوا اور بضاعت نہیں رکھتی 
گوہر کوئی جز جوہر عزت نہیں رکھتی
دنیا میں کسی طرح کی حشمت نہیں رکھتی 
محتاج ہوں نادار ہوں دولت نہیں رکھتی
جو کچھ ہے مرے پاس وہ قربان ہے بھائی 
دو بیٹے ہیں اور ایک مری جان ہے بھائی

46
کچھ عذر کیا چاہتے تھے سید ابرار
سر پاؤں پہ نہوڑا کے یہ بولی وہ دل افگار
قربان گئی اب تو نہایت ہوئی تکرار
محروم نہ رکھئے کہ سخی کی ہے سرکار
بہنوں کی مصیبت میں مدد کرتے ہیں بھائی
نادار کا ہدیہ نہیں رد کرتے ہیں بھائی

47
کس دن کے لئے ہیں یہ غلامان وفا کیش
میداں میں شجاعت یہ دکھائیں گے کم و بیش
اب آپ نہ اس امر میں کچھ کیجے پس و پیش
نانا سے نہ شرمندہ ہو یہ خواہر دل ریش
آفاق میں عزت رہے محتاج غنی ہو
وہ بات نہ کیجے کہ مری دل شکنی ہو

48
یہ سُن کے بہت روئے شہ صابر و شاکر
فرمایا بہن خیر میں ہوں صبر کو حاضر
اچھا یہ کریں کوچ کہ ہم بھی ہیں مسافر
زینبؑ ترے بچوں کا خدا حافظ و ناصر
منظور یہ تھا ہوں نہ جدا ساتھ سے میرے
دو اور جواہر یہ چلے ہاتھ سے میرے

49
اک دل ہے سو کس کس کا بھلا داغ اُٹھائے
اب خود مترصد ہوں کہ جلدی اجل آئے
رو کے کسے یہ خستہ جگر کس کو بچائے
جو بچھڑے سو بچھڑے جسے جانا ہو سو جائے
کچھ غم نہیں گو راہ عدم خوف کی جا ہے
پیچھے جو رہے جاتے ہیں ان کا بھی خدا ہے

50
زنیبؑ نے اشارا کیا آداب بجا لاؤ
لو گرد پهرو ماموں کے سرپاؤں پہ نہوڑاؤ
حضرت نے کہا ہا تھوں کو پھیلا کے ادھر آؤ
میں پیار تو کر لوں مری چھاتی سے لپٹ جاؤ
گھر باپ کا ویران کئے جاتے ہو پیارے
زینت مرے لشکر کی لئے جاتے ہو پیارے

51
وہ پاؤں پہ گرنے کے لئے دوڑ کے آئے
شپیرؑ نے سر دونوں کے چھاتی سے لگائے
منھ پھیر کے اشک آنکھوں سے زینبؑ نے بہائے
خیمے سے چلے شاہ کی ہمشیر کے جائے
کیا دل تھا نہ روتی تھی نہ گھبراتی تھی زینبؑ
سمجھاتی ہوئی ساتھ چلی جاتی تھی زینبؑ

52
ڈیوڑھی میں جو پہونچی تو کہا عونؑ سے رو کر
ٹھہرو کہ پھرا لوں تمھیں گرد علیؑ اکبر
چھوٹے سے کہا بھول گئے کیا مرے دلبر
تم جا کے نہ ہو آئے نثار علی اصغر
لازم نہیں وہ بات کہ ماں جس سے خفا ہو
صدقہ تمھیں دیتی ہوں کہ رد انکی بلا ہو

53
ہم شکل پیمبرؑ پہ ہوا عونؑ تو قربان
چھوٹے نے کہا دست ادب جوڑ کے اس آن
اماں ہمیں رخصت کی خوشی میں نہ رہا دھیان
اولاد پہ ماموں کی تصدق ہے مری جان
لاش آئے جو ان سے تو نہ دم ماریو اماں
گہوارۂ اصغر پہ ہمیں واریو اماں

54
یہ کہہ کے برآمد ہوئے خیمے سے وہ مہ رو
اس وقت تو دل پر نہ رہا شاہ کا قابو
بس بیٹھ گئے خاک پہ بہنے لگے آنسو
چلّاتی تھی پردے سے لگی زینبؑ خوشخو
دو روز کے پیاسو! تمھیں اللہ کو سونپا
حیدرؑ کے نواسو! تمھیں اللہ کو سونپا

55
ماں صدقے بزرگوں کے چلن بھول نہ جانا
سیکھے ہوئے کچھ جنگ کے فن بھول نہ جانا
آداب شہنشاہ زمن بھول نہ جانا
جو میں نے کہا ہے وہ سخن بھول نہ جانا
وہ کہتے تھے جرأت تو خدا داد ہے اماں
تشویش نہ کیجے ہمیں سب یاد ہے اماں

56
یہ کہہ کے رکابوں میں قدم دونوں نے ڈالے
گھوڑوں پہ ہوئے جلوہ نما گیسوؤں والے
تن تن کے جو کاندھے پہ رکھے بچوں نے بھالے
ماں تکتی تھی ہاتھوں سے کلیجے کو سنبھالے
رہوار کو ترجیح تھی چلنے میں صبا پر
دو چاند کے ٹکڑے نظر آتے تھے ہوا پر

57
سرعت وہ سمندوں کی، وہ چھل بل، وہ طرارے
چھپتے تھے پہاڑوں میں ہرن شرم کے مارے
سُم ایسے کہ قدموں پہ فلک بدر کو وارے
جب نعل کھلیں چار ہلال اور ہوں تارے
اُڑ جانے کو افلاک پہ تیار یہی تھے
کیلوں سے یہ ثابت ہے کہ سیار یہی تھے

58
گھوڑوں کی وہ شوکت وہ سواروں کا تجمل
غل تھا یہ جری ہیں پسر صاحب دلدل
قد ایک سے دو سرو ہیں رُخ ایک سے دو گل
پایا ہے عجب زلف مسلسل نے تسلسل
ان گیسوؤں میں نکہت مشک تتری ہے
سنبل کو بھی گلزار میں شوریدہ سری ہے

59
پیشانیاں روشن مہِ انور سے زیادہ
سجدوں کے نشاں نور میں اختر سے زیادہ
خم ابروؤں کے نشتر و خنجر سے زیادہ
پلکیں کہیں سر تیزی نشتر سے زیادہ
آفت میں غزالوں کو گرفتار کیا تھا
نرگس کو انھیں آنکھوں نے بیمار کیا تھا

60
لشکر میں یہ تھا شور کہ لیں دونوں نے باگیں
غل پڑ گیا شیر آتے ہیں کس سمت کو بھاگیں
جو بیٹھے ہیں اٹھیں جنھیں غفلت ہو وہ جاگیں
یہ وہ ہیں جنھیں ہیں عمر و شمر سے لاگیں
دعویٰ ہے انھیں مثل علیؑ صف شکنی کا
ہاں غازیو یہ وقت ہے شمشیر زنی کا

61
ڈنکے پہ لگی چوب علم کھل گئے سارے
بڑھ بڑھ کے نقیبان جفاکار پکارے
یہ شیر ہیں دونوں اسد اللہ کے پیارے
اسپ و زر و جاگیر وہ لے جو انھیں مارے
پیچھے نہ ہٹو گو یہ جواں مرد بڑے ہیں
دو طفل کہیں لاکھ سواروں سے لڑے ہیں

62
یہ سنتے ہی بس چھوٹی سی تیغوں کو اُٹھا کر
ایک ایک سے دونوں نے کہا آنکھ ملا کر
لو ہم تو چلے آتے ہیں گھوڑوں کو بڑھا کر
روکے تو کوئی وار بھلا سامنے آکر
کھینچی ہے جہاں تیغ وہاں کھیت پڑے ہیں
چھوٹے ہیں جو اس گھر کے وہ تم سے بڑے ہیں

63
ہم سا بھی کوئی اور ہے دنیا میں جواں مرد
ہم وہ ہیں کہ رستم کی شجاعت ہے جہاں گرد
گرماتے ہیں گھوڑوں کو جو اپنے دم ناورد
ہو جاتا ہے بازار شجاعان جہاں سرد
لاشوں ہی سے میدان وغا پاٹ دیے ہیں
اک ضرب میں جبریل کے پر کاٹ دیے ہیں

64
تلوار جنھیں حق نے عطا کی ہے وہ ہم ہیں
جن غازیوں نے دیں کی بنا کی ہے وہ ہم ہیں
خو جن میں شہ عقدہ کشا کی ہے وہ ہم ہیں
دولت جو رسول دوسرا کی ہے وہ ہم ہیں
کیا عرش الہی یہ جگہ آج ملی ہے
کاندھے پہ نبیؐ کے ہمیں معراج ملی ہے

65
بت توڑ کے کعبے کو صفا کر دیا کس نے
دم میں حق و باطل کو جدا کر دیا کس نے
عالم کو طلبگار خدا کر دیا کس نے
اسلام کی قوت کو سوا کر دیا کس نے
در کفر کا خالق کی عنایات سے توڑا
عزا کا سر نحس و نجس لات سے توڑا

66
تقسیم ہوئی دولت دیں گھر سے ہمارے
شاہوں کو ملا تاج و نگیں گھر سے ہمارے
ہے پیش نظر خلد بریں گھر سے ہمارے
تعلیم ہوا روح امیں گھر سے ہمارے
دیر آئے کہ مسکن تھا بہت دور ہمارا
آدم سے جو پہلے تھا وہ ہے اور ہمارا

67
خوشنود رہا ایزد باری اسی گھر سے
سب سیکھ گئے شکر گزاری اسی گھر سے
کفار ہمیشہ رہے عاری اسی گھر سے
احکام ہوئے شرع کے جاری اسی گھر کے
آتے ہیں زباں پر وہی جو کلمہ حق ہیں
ہم مصحف ناطق کے صحیفے کے ورق ہیں

68
یوسفؑ کو گرفتاریٔ زنداں سے بچایا
یعقوب کو تیغ غم ہجراں سے بچایا
چاہی جو مدد نوح کو طوفاں سے بچایا
اندام خلیل آتش سوزاں سے بچایا
کونین میں ہے آج تلک شور ہمارا
خیبر کا در اُکھڑا تو کھلا زور ہمارا

69
وہ کون سا لشکر تھا ظفر جس پہ نہ پائی
کفار نے خندق میں شکست آتے ہی کھائی
لاحد ہے اُحد والوں کو قوت جو دکھائی
اور بدر کی بھی شمس سے روشن ہے صفائی
مشہور ہے فطرس پہ جو احسان کیا ہے
مشکل کو فرشتوں کی بھی آسان کیا ہے

70
بیرا العلم اک چاہ ہے مابین بیاباں
واں کود پڑے تیغ پکڑ کر شہِ مرداں
انساں کا تو کیا ذکر ہے جن ہو گئے بیجاں
جب لڑ نہ سکے وہ تو کیا سب کو مسلماں
جب سے نہ ذرا گھٹتے ہیں نے بڑہتے ہیں جنات
اس روز سے ابتک کلمہ پڑھتے ہیں جنات

71
زہرا سی تو نانی اسد الله سا نانا
جس شیر کی تلوار کو سب خلق نے مانا
دادا وه مقر جس کی شجاعت کا زمانا
ماموں شرف کون و مکاں عالم و دانا
ماں صبر میں اور زہد میں مریم سے زیادہ
کس کا ہے زمانے میں شرف ہم سے زیادہ

72
تیغوں کو جو کھینچیں تو صفیں دم میں الٹ جائیں
آگے جو بڑھیں ہم تو پرے فوج کے ہٹ جائیں
سر تن سے سواروں کے ہر اک ضرب میں کٹ جائیں
للکاریں تو شیروں کے کلیجے ابھی پھٹ جائیں
امت پہ کرو رحم یہ حکم شہ دیں ہے
ناچار ہیں سبقت کا ہمیں حکم نہیں ہے

73
ہم کو یہی سمجھاتے ہوئے دور تک آئے
تب لڑیو کہ جب تم پہ کوئی ہاتھ اُٹھائے
راضی ہوں اگر جان مری جائے تو جائے
کوئی مرے نانا کی نہ اُمت کو ستائے
نا فہمی سے دشمن تو وہ ہر چند ہیں میرے
پر میں یہ سمجھتا ہوں کہ فرزند ہیں میرے

74
کچھ ہٹ گئے کچھ رونے لگے سن کے یہ گفتار
تلواروں کو چمکا کے بڑھے کتنے جفا کار
نیزوں کی ادھر اور اُدھر سے ہوئی پوچھار
حیدرؑ کے نواسے بھی بڑھے کھینچ کے تلوار
نیزے جو سواروں کے چپ و راس سے چمکے
دو نیمچے بھی پرچۂ الماس سے چمکے

75
چھوٹے نے بڑے سے یہ کہی بات کہ بھائی
ہر چند گوارا نہیں دم بھر کی جدائی
اس وقت الگ ہو، کہ نہایت ہے لڑائی
اماں نہ کہیں یہ کہ مری بات بھُلائی
جو سامنے ہے کاٹ کے اس فوج کی صف کو
میں دہنی طرف جاتا ہوں تم بائیں طرف کو

76
ارشاد کیا عون نے اللہ نگہبان
پر کیا کروں قالب میں رہے گی نہ مری جان
اے جان برادر میں ترے عزم کے قربان
لاکھوں سے لڑائی ہے رہے چار طرف دھیان
تکبیر کی ہر بار صدا دیجیو بھائی
گھر جاؤ تو بھائی کو بلا لیجیو بھائی

77
یہ کہہ کے کیے دونوں طرف شیروں نے حملے
لہراتے تھے کاکل کی طرح دوش پہ شملے
کیا دخل تھا حلقے میں انھیں فوج ستم لے
ملتی نہ تھی مہلت کہ کوئی ٹھہر کے دم لے
بجلی کی طرح نیمچے چل جاتے تھے دونوں
ہر صف کو قلم کر کے نکل جاتے تھے دونوں

78
آیا جو سوئے عون کوئی تیغ اُٹھا کر
دو کر دیا پہونچے کو بس اک ہاتھ میں جا کر
خم ہو گیا مردود سپر چہرے پہ لا کر
پھر خط شکست اس پہ لکھا تیغ نے آکر
قرطاس سا پرزے تن سفاک ہوا تھا
سر سینے تلک مثل قلم چاک ہوا تھا

79
آیا جو محمدؐ کی طرف کوئی ستمگار
تلوار کو چمکا کے پکارے کہ خبردار
اتنے میں اُدھر سے تو ستمگر نے کیا وار
بجلی سی رادھر سے بھی چلی شیر کی تلوار
تیزاب کا اس شعلہ آتش میں اثر تھا
آنکھ اس کی جھپک کر جو کھلی خاک پہ سر تھا

80
اک شیر سا جاتا تھا جو شمشیر زنوں پر
اک گھوڑے کو دوڑاتا تھا ناوک فگنوں پر
ہوتی تھی فدا روح على صف شکنوں پر
نہ واں نظر آتے تھے نہ یاں سر بدنوں پر
ان تیغوں سے سبب فوج نے منھ پھیر لیا تھا
دو لاکھ کو دو بجلیوں نے گھیر لیا تھا !

81
وہ لڑ کے جو نکلا تو یہ لشکر میں در آیا
لاکھوں تھے مگر ایک نہ جرأت میں بر آیا
مارا اُسے اس نے جو اُدھر سے اِدھر آیا
بھاگا جو اِدھر سے وہ اُدھر دو نظر آیا
تھی ساتھ اجل انکی جہاں بھاگ کے جاتے
گرتی ہوئی بجلی سے کہاں بھاگ کے جاتے

82
چن چن کے نمودار ستمگاروں کو مارا
لشکر کے علم کاٹ کے سالاروں کو مارا
پیدل جو گریزاں ہوئے اسواروں کو مارا
تیروں کو قلم کر کے کمانداروں کو مارا
عقدہ جو پڑا ناخن تدبیرے کھولا
نیزے کے ہر اک بند کو شمشیر سے کھولا

83
غل میں جو نہ بھائی کی صدا بھائی کو آئی
دونوں کے کلیجے پہ چلی تیغ جدائی
چھوٹے نے بڑے بھائی کو آواز سنائی
کیا حال ہے جیتے ہو کہ مارے گئے بھائی
بڑھ بڑھ کے ہٹاتے ہیں بہت اہلِ ستم کو
تصویر تمہاری نظر آتی نہیں ہم کو

84
قربان برادر مجھے بتلاؤ کہاں ہو
کس غول میں، کس فوج میں، کس صف میں نہاں ہو
لب سوکھ گئے ہوں گے بہت تشنہ دہاں ہو
میداں میں ہو یا نہر پہ ہو یاں ہو کہ واں ہو
غش آیا ہے یا جسم پہ تلواریں پڑی ہیں
آواز دو امان در خیمہ پہ کھڑی ہیں

85
بس اتنے میں مہلت ستم ایجا دوں نے پائی
نیزے کی اَنی پشت محمدؐ پہ لگائی
جس وقت سناں سینے سے باہر نکل آئی
چلّایا کہ لو ہم تو چلے خلق سے بھائی
اللہ کس آفت میں مجھے چھوڑ دیا ہے
نیزے نے کلیجے کو مرے توڑ دیا ہے

86
لڑنے میں سنی بھائی نے جو بھائی کی آواز
نزدیک تھا یہ روح کرے جسم سے پرواز
گھوڑے کو اُٹھا کر وہ چلا صورتِ شہباز
برسانے لگے تیر ہزاروں قدر انداز
حائل تھیں صفیں زور سے تلوار کے نکلا
روکا اسے جس نے وہ اُسے مار کے نکلا

87
بھائی کی تجسس میں نہ تھا بھائی کو کچھ ہوش
الفت کا بھی تھا جوش شجاعت کا بھی تھا جوش
چلّاتا تھا اے غنچہ دہن سبز قبا پوش
آواز سنا کر ہمیں کیوں ہو گئے خاموش
ماں سے ہمیں شرمندہ کئے جاؤ گے بھائی
کیا ساتھ نہ بھائی کو لئے جاؤ گے بھائی

88
ہر دم یہ دعا بھی وہ دلاور نظر آئے
مظلوم برادر کو برادر نظر آئے
حلقہ کئے اک جا پہ ستمگر نظر آئے
ہاتھوں میں چمکتے ہوئے خنجر نظر آئے
آلودہ لہو میں تن صد پاش کو دیکھا
ریتی یہ تڑپتے ہوئے اک لاش کو دیکھا

89
زانو کو دھرے ننھی سی چھاتی پہ ستمگر
کرتا ہے ارادہ کہ کرے تن سے جدا سر
وہ کہتا ہے ہاتھ اپنے دم تیغ پہ دھر کر
میں بھائی سے مل لوں تو پھرا حلق پہ خنجر
ہم ساتھ چلے مرنے کو ساتھ آئے وطن سے
بے ان کے ملے جان نہ نکلے گی بدن سے

90
جس وقت سنی عونؑ کے بھائی کی یہ تقریر
خنجر تو چلا دل پہ، کلیجے پہ لگا تیر
گھوڑے سے تلے کود پڑا پھینک دی شمشیر
آغوش میں لی دوڑ کے وہ چاند سی تصویر
اک جا جو بچھڑ کر ہوئے مانجائے برادر
دونوں نے گلے مل کے کہا ہائے برادر

91
کہتا تھا بڑا اے مرے جانی مرے پیارے
زخمی تری اس چھاتی پہ کوئی مجھے وارے
منھ سے نکل آئی ہے زباں پیاس کے مارے
اعضا تو ہوئے جاتے ہیں کچھ سرد تمھارے
کیا بھائی لب لعل کو کھولا نہیں جاتا
کرتا تھا اشارا وہ کہ بولا نہیں جاتا

92
ناگاہ بڑھا شمر لعیں فوج کی صف سے
وعدہ کیا خلعت کا ہر اک تیغ بکف سے
دونوں پہ چلے تیر ستم چار طرف سے
آنے لگی فریاد کی آواز نجف سے
غل تھا کہ نواسوں کو علیؑ کے اجل آئی
سر کھولے ہوئے قبر سے زہراؑ نکل آئی

93
پڑنے لگی معصوموں پہ تلوار پہ تلوار
کٹ کٹ کے وہ چھوٹے سے عمامے ہوئے گلنار
جب چھاتیوں سے ہوتی تھی نیزے کی اَنی پار
تن تن کے وہ کہتے تھے کہ یا حیدر کرار
ملتے تھے گلے پیار سے منھ چوم رہے تھے
لپٹے ہوئے شیروں کی طرح جھوم رہے تھے

94
نیزے کو جو دونوں پہ کوئی تول کے آتا
گھبرا کے تب اک بھائی کو اک بھائی بچاتا
پاس آ کے جو چھوٹے پہ کوئی تیغ لگاتا
چھاتی کے تلے اس کو بڑا بھائی چھپاتا
لیتے تھے سپر منھ پہ نہ ہٹ جاتے تھے دونو
تلواروں سے اٹھ اٹھ کے لپٹ جاتے تھے دونو

95
تلوار لگانے جو لگا ایک ستمگر
چھوٹے نے رکھا ہاتھ بڑے بھائی کے سر پر
ہیہات کہ ہاتھ اس کے گرے خاک پہ کٹ کر
دو ٹکڑے ہوا تا بہ جبیں عون کا بھی سر
اس کو تو ملا حیدرؑ کرار کا رتبہ
ہاتھ آیا اسے جعفرؑ طیار کا رتبہ

96
غل طبل ظفر کا صف دشمن میں ہوا جب
پردے سے لگی ان کی طرف دیکھنے زینبؑ
اور کہتے تھے سر کھولے ہوئے اہل حرم سب
زینبؑ کی کمائی کو بچا لیجو یا رب
وہ کہتی تھی دنیا سے سفر کر گئے دونو
تم جن کی دعا کرتی ہو وہ مر گئے دونو

97
میں خوب سمجہتی ہوں یہ ماتم کے ہیں انداز
جنت کو سدھارے مرے صفدر، مرے جانباز
دونوں ہوئے خلعت سے شہادت کے سرافراز
صاف آتی ہے اماں کے مجھے رونے کی آواز
آثار ہیں فریاد رسول دوسرا کے
نعروں کو میں پہچانتی ہوں شیر خدا کے

98
ہے ہے مرے پیارو جو صدا آتی ہے ہر بار
یہ روتے ہیں پوتوں کے لئے جعفرؑ طیار
لوگو کوئی دیکھو تو کدھر ہیں شہ ابرار
عباسؑ سے کہدو مرے بھائی سے خبردار
ہنگامہ ہے واں برچھیاں کھانے کو نہ جائیں
رن سے بھی وہ لاشوں کے اٹھائے کو نہ جائیں

99
بس اتنے میں فضہ نے یہ کی آن کے تقریر
لو دونوں کی لاشیں تو لئے آتے ہیں شپیرؑ
گھر لٹ گیا ہے ہے مری شہزادی کی تقدیر
نزدیک تھا غش کھا کے گری زینبؑ دلگیر
یہ بھی نہ کہا آئے پسر فوج سے لڑ کر
چپ رہ گئی ہاتھوں سے کلیجے کو پکڑ کر

100
شہ لاشوں کو چھاتی سے لگاتے ہوئے آئے
دونوں کو عبا اپنی اُڑھاتے ہوئے آئے
آنسو رخ انور پہ بہاتے ہوئے آئے
زینبؑ کے قریں سر کو جھکاتے ہوئے آئے
فرمایا بہن اب انھیں آغوش میں لو تم
دو شیر مرے مر گئے پُرسا مجھے دو تم

101
وہ بولی کہ ہے ہے یہ نہ فرمائیے بھائی
حضرت کے کہاں لال کہاں میری کمائی
کونین میں عزت مرے فرزندوں نے پائی
گر جان غلاموں نے گنوائی تو گنوائی
ماتم کا بھرے گھر میں نہ سامان کروں گی
لاشوں کو بھتیجوں پہ میں قربان کروں گی

102
اکبرؑ جئے کیوں پیٹ کے سر میں انھیں روؤں
ہو نیند میں اصغرؑ کے خلل گر انھیں روؤں
بھائی یہ نہ ہو گا کہ میں مضطر انھیں روؤں
دیکھوں انھیں یا گود میں لے کر انھیں روؤں
ان دونوں کا ماتم تو نہ زنہار کروں گی
ہاں آپ کے فدیہ ہیں انھیں پیار کروں گی

103
پھر گود میں لاشوں کو کیا ہاتھ بڑھا کر
لپٹا کے گلے پیار سے زانوں پہ رکھا سر
سیدانیوں کے رونے سے برپا ہوا محشر
تھا شور کہ لوٹی گئی شپیرؑ کی خواہر
سب روتے تھے کچھ منھ سے نہ فرماتی تھیں زینبؑ
غش آتا تھا جب لاشوں پہ جھک جاتی تھیں زینبؑ

104
مخدومہ عالم کی صدا آئی یہ اُس آں
میں آئی ہوں پُرسے کے لئے با سر گریاں
فرزندوں کو جی کھول کے رو لے ترے قرباں
ایسا نہ ہو گھٹ گھٹ کے نکل جائے مری جاں
اولاد کسی کی نہ جدا ہوئے کسی سے
بیٹی کوئی اس داغ کو پوچھے مرے جی سے

105
زہراؑ کی صدا سن کے پڑا اور بھی کہرام
خاموش انیسؔ اب کہ نہیں طاقتِ ارقام
حال شہِ دیں نظم کیا کر سحر و شام
اس کام سے بہتر نہیں دُنیا میں کوئی کام
عزت مری اللہ کو منظور نظر ہے
شپیرؑ کے مداح کا فردوس میں گھر ہے


رباعی
غافل تجھے کیوں خواہش دنیائے دنی ہے
پیوند زمیں ہر کوئی درویش و غنی ہے
جو قاقم و سنجاب پہنتے تھے ہمیشہ
سوتے ہیں تہِ خاک گلے میں کفنی ہے

رباعی
گلشن میں پھروں کہ سیر صحرا دیکھوں
یا معدن و کوه و دشت و دریا دیکھوں
ہر جا تری قدرت کے ہیں لاکھوں جلوے
حیراں ہوں کہ دو آنکھوں سے کیا کیا دیکھوں
