www.emarsiya.com


دو شیروں کی نیزوں کے نیستاں میں ہے آمد
دو غازیوں کی جنگ کے میداں میں ہے آمد
دو چاند کے ٹکڑوں کی بیاباں میں ہے آمد
دو موتیوں کی دشت کے داماں میں ہے آمد
گیسو بھی سر دوش پہ بل کھائے ہوئے ہیں
دو سردِ رواں جنگ پہ لہرائے ہوئے ہیں

کس شان سے آتے ہیں وہ شبیرؑ کے شیدا
ہے جلوۂ نورِ احدی دشت میں پیدا
ظاہر ہے دم صبح کا میداں میں سپیدا
زردی ہے سیہ کاروں کے چہرہ پہ ہویدا
غل اُٹھتا ہے رہ رہ کے یہی فوج عدو سے
ہو جائے گا اب دشت وغا سرخ، لہو سے

جس وقت سے مسلم کے دل و جاں ہوئے بے سر
ہیں غیظ میں اس وقت سے دونوں یہ دلاور
فضہ جو بلانے گئی تھی خیمے کے اندر
سمجھایا تھا مادر نے خفا ہو کے مکرر
کیا روح حسنؑ سے مجھے شرمندہ کرو گے
میں دودھ نہ بخشوں گی جو بے وقت مرو گے

اب آتے ہیں اب آتے ہیں وہ دونوں دلاور
ڈیوڑھی پر انھیں کے لیے یہ روتے ہیں سرور
جرّار ہیں، پایا جو نہیں منصب جعفرؑ
سنتے ہیں کہ بگڑے ہوئے ہیں دونوں کے تیور
بے خوں کیے ہم سب کا نہ دم لیں گے وہ دونو
اس فوج کا آتے ہی علم لیں گے وہ دونو

یہ غل تھا کہ وارد ہوئے میداں میں وہ ذیجاہ
چہروں میں تجلی تھی کہ پُرنور ہوئی راہ
سب کہتے تھے دونوں ہیں ہزبر صف جنگاہ
اسوار ہیں گھوڑوں پہ کہ ہیں چرخ پر دو ماہ
اک برج کے یہ مہر جہانتاب ہیں دونو
اک بحر کے یہ گوہر نایاب ہیں دونو

کیا ہمت و جرأت ہے، زہے عزم و زہے شاں
سب حیدر کرار کی آمد کے ہیں ساماں
پیاسے ہیں پہ ان شیروں سے لڑنا نہیں آساں
بھر جائے گا لاشوں سے دم جنگ یہ میداں
اس طرح سے تولے ہوئے شمشیر کھڑے ہیں
معلوم یہ ہوتا ہے کہ دو شیر گھڑے ہیں

دو سینۂ پر نور ہیں قرآن کی طرح پاک
خود نور ہیں اور جسم میں ہے نور کی پوشاک
اس عمر میں کیا فہم ہے گیا ہمت و ادراک
دنیا کو یہ سمجھے ہوئے ہیں ایک کف خاک
بوٹا سے ہیں قد چاند سے رخ چھوٹے سے سن ہیں
راتیں ابھی آرام کی ہیں کھیل کے دن ہیں

چھوٹے سے عماموں کی سروں پر ہے عجب شان
تحت االحنکیں باندھے ہیں مرنے کا ہے سامان
ہیں گل سی قبائیں تو مہ نو سے گریباں
رُخ زلفوں میں یا چاند ہیں بدلی میں نمایاں
دولھا سے بنے مرنے پہ آمادہ کھڑے ہیں
گو چھوٹی ہیں عمریں یہ ارادے تو بڑے ہیں

قربان اسی حسن پہ حوروں کے پرے ہیں
ہے پیاس کی شدت جو لب سرخ ہرے ہیں
کوٹے ہوئے موتی ہیں کہ آنکھوں میں بھرے ہیں
رخ ہیں سبد نور پہ یا پھول دھرے ہیں
ڈھالیں تو ہیں کاندھوں پہ، زرہ جامہ ہیں بر میں
دو نیمچے چھوٹے سے لگائے ہیں کمر میں

زیبندہ ہے اس عمر میں کیا جنگ کا اسباب
چھوٹے سے یہ مغفر ہیں کہ خورشید جہانتاب
جوشن جو ہیں بے مثل تو ڈھالیں بھی ہیں نایاب
ان نیمچوں کو دیکھ کے ہوتا ہے جگر آب
سرعت نہ چکاروں میں نہ یہ جست ہرن میں
گھوڑے ہیں کہ طاؤس خراماں ہیں چمن میں

تعریف میں مصروف تھا سب شام کا لشکر
جو فوج سے نکلا عمر سعد ستمگر
پہنے ہوئے تھا جسم میں اک خلعت پُرزر
تھا چتر کے سایہ میں وہ لحج باز بداختر
تلواریں لیے فوج ادھر اور اُدھر تھی
فرزندوں پہ زینب کے ستمگر کی نظر تھی

کہتا تھا یہ مڑ مڑ کے لعیں شمر سے ہر دم
یہ حسنِ خدا داد بھی ہوتا ہے بہت کم
ہے چاند سے چہروں پہ عجب نور کا عالم
سنتا ہوں کہ حیدر کے نواسے ہیں یہ ضیغم
چھوٹے قد موزوں ہیں بہت سن ابھی کیا ہے
یہ خاک میں مل جائیں تو افسوس کی جا ہے

ہر چند نہیں رحم مرے قلب میں زنہار
درد اٹھتا ہے پر دل میں انھیں دیکھ کے ہر بار
ان سے تو ابھی اٹھ بھی نہیں سکنے کی تلوار
جیتے ہی مناسب ہے جو ہو جائیں گرفتار
خود آئیں تو یہ رنج بدل جائے فرح سے
آنکھوں پہ رکھوں میں انھیں ابرو کی طرح سے

بولا عمر سعد سے اُس وقت وہ اظلم
یہ سچ ہے کہ ان دونوں کی عمریں ہیں ابھی کم
بچے اسد حق کے ہیں یہ فخرِ دو عالم
آتے ہیں کوئی بازی روباہ میں ضیغم
اک دم میں صفیں فوج کی توڑیں گے یہ دونو
مرنے پہ بھی تیغوں کو نہ چھوڑیں گے یہ دونو

آئیں گے نہ لالچ میں یہ گو تشنہ دہاں ہیں
دو دن کے گرسنہ ہیں مگر شیر ژیاں ہیں
دونو یہ دل و جان امام دو جہاں ہیں
صفدر ہیں، جری ہیں، شرفِ کون و مکاں ہیں
اولاد علیؑ ہیں یہ نہ چھوڑیں گے وفا کو
لایا ہے کہیں دام میں صیاد ہما کو

جاتا تو ہوں کہنے سے ترے آپ میں لیکن
کہنے سے چلے آئیں یہاں وہ نہیں ممکن
گو پیاس کی تکلیف میں گذرے ہیں کئی دن
لیکن نہ جواں اور کہیں کے نہ یہ کم سن
ماموں سے یقیں ہے کہ نہ منھ موڑیں گے دونو
شبیرؑ کا دامن نہ کبھی چھوڑیں گے دونو

یہ کہہ کے بڑھا اُن کی طرف شہر ستمگار
دونو نے پکارا کدھر آتا ہے جفا کار
بولا وہ شقی تم کو طلب کرتا ہے سردار
بہتر ہے چلے آؤ مناسب نہیں تکرار
کر دے تمھیں سردار تو کچھ دور نہیں ہے
دونو یہ پکارے ہمیں منظور نہیں ہے

بولا وہ شقی یہ تو خفا ہونے کی ہے جا
جن شیروں کا ہو جعفر طیار سا دادا
محروم وہ رہ جائیں ملے جد کا نہ عہدا
عباسؑ کو بخشیں علم اپنا شہ والا
انعام ہمیں، خلعت پُر زر تمھیں دے گا
تو پہلے علمداری لشکر تمھیں دے گا

عباس تو ہیں تھوڑے سے لشکر کے علمدار
لاکھوں ہیں یہاں صف شکن و صفدر و جرار
دیکھو تو یہ لشکر ہے کہ ہے قلزم قہار
چلتے ہی ابھی فوج کے ہو جاؤ گے مختار
شبیرؑ تو خود فاقہ کش و سوختہ جاں ہیں
اس طرح کی فوجیں تمھیں بتلاؤ کہاں ہیں

کہنے لگے وہ دونوں جری توں کے شمشیر
ہم خوب سمجھتے ہیں یہ سب حیلہ و تزویر
کیا بکتا ہے کیا کہتا ہے او دشمن شبّیر
واللہ نہیں سننے کے قابل تری تقریر
دشمن ہے یہ سب مکر ترے جانتے ہیں ہم
او ثاني شیطاں تجھے پہچانتے ہیں ہم

پھر کیا نہ ملاگر علم ستید والا
مختار ہیں مالک ہیں شہ یثرب و بطحا
تو کون ہے اے تفرقہ پرداز تجھے کیا!
تھا قابل عباس ہی واللہ یہ عہدا
صفدر ہیں، بہادر ہیں، نثارِ شہ دیں ہیں
شبیرؑ کے بازو ہیں، کوئی اور نہیں ہیں

کیا جانے اُسے تو کہ جو شوکت ہے ہماری
ہم خادم سرور ہیں یہ حشمت ہے ہماری
عزت انھیں قدموں کی بدولت ہے ہماری
نعلین اٹھاتے ہیں یہ خدمت ہے ہماری
قنبر کی طرح شاہ کے سب گھر پہ فدا ہیں
صدقہ ہیں جو اکبر کے تو اصغر پہ فدا ہیں

یہ عالم فانی ہے جہانِ گذراں ہے
عقبا کی درستی ہے یہی نام و نشاں ہے
عاجز جسے سمجھا ہے، وہ مختارِ جہاں ہے
کوثر ہے ترے پاس کہاں، خلد کہاں ہے
سلطاں ہے وہی صاحب دیں جس کی طرف ہیں
بتلا تو ہی ظالم کہ نبیؐ کیس کی طرف ہیں

حاجی کبھی کعبے سے گئے ہیں طرف دیر
کرتے ہیں بہشتی کبھی دوزخ کی بھلا سیر
جو شاہ کے فرزند ہیں سمجھا ہے انھیں غیر
ترغیب ہمیں دیتا ہے تو شر کی طرف خیر
بلبل سے چمن، شمع سے پروانہ جدا ہو
اپنا جو ہو وہ صورتِ بیگا نہ جُدا ہو

کہہ کر یہ سخن غیظ میں آئے جو وہ گلفام
تھرانے لگا خوف سے بے پیر کا اندام
بھاگا جو وہ روباہ تو چلائے وہ ضرغام
بھاگے گا تعاقب یہ شجاعوں کا نہیں کام
جب لاشوں سے میدان وغا پاٹیں گے ظالم
ہم ڈھوندھ کے پہلے ترا سر کاٹیں گے ظالم

فضہ جو کھڑی دیکھتی تھی پردہ سے باہر
جاکر کہا زینب سے کہ اے شاہ کی خواہر
بہکاتا تھا بچوں کو ابھی شمر ستمگر
فرمانے لگی بنتِ ید اللہ یہ ہنس کر
اب لاشوں پہ لاشے کوئی ساعت میں گریں گے
لو میرے پسر سبط پیمبر سے پھریں گے

خود بہکا ہے بہکاتا ہے بچوں کو جو نادان
رہبر کے غلاموں کا بہکنا نہیں آسان
کھل جائے گا دم میں یہی گو ہے یہی میدان
کمسن ہیں ابھی دونو یہ ہوئے گا اسے دھیان
گو کہنے کو بچے ہیں پہ ہمت میں جواں ہیں
وہ نام خدا عقل میں یکتائے جہاں ہیں

گر کوئی کہے لاکھ پہ میں مانتی ہوں کب
سن لیجیو ہوگا وہی جو کہتی تھی زینبؑ
لاتے ہیں کوئی آن میں لاشے شہ دیں اب
بر آتا ہے اب فضل خدا سے مرا مطلب
تاثیر مرے دودھ کی دکھلاتے ہیں دونوں
اک دم میں سوئے خلد بریں جاتے ہیں دونوں

ماموں کی محبت کو بھلا دیں گے وہ سچ ہے
یوں گوہر عزت کو گنوا دیں گے وہ سچ ہے
دکھتا ہوا دل ماں کا دکھا دیں گے وہ سچ ہے
اک عمر کی دولت کو مٹا دیں گے وہ سچ ہے
اس عالم فانی میں کوئی مر کے جیا ہے
کیا کہتی ہو، دونوں نے مرا دودھ پیا ہے

یہ کہتی تھی زینبؑ کہ اُدھر غل ہوا اک بار
لو کر دیا ان غازیوں نے فوج کو مسمار
تلواروں میں تھمتے تھے نہ رکتے تھے وہ جرار
لشکر یہ چلے جاتے تھے چھیڑے ہوئے رہوار
گو فوج نے اُن دونوں کو حلقہ میں لیا تھا
دو لاکھ کے لشکر کو تہ تیغ کیا تھا

وہ برق سی تیغیں وہ تڑپتے ہوئے تازی
رولے ہوئے لشکر کو بڑھے جاتے تھے غازی
روباہوں کی چل سکتی نہ تھی شعبدہ بازی
بازو تھے جدا کرتا تھا جو دست درازی
جس صف کے قریں نیمچے آجاتے تھے دونو
پتھر ہو کہ فولاد ہو، کھا جاتے تھے دونو

آہو کی طرح برچھوں ہی پھڑاتے تھے گھوڑے
سرعت میں روا رو میں جو گرماتے تھے گھوڑے
اسواروں کو شان اپنی جو دکھلاتے تھے گھوڑے
ان سب کے الف ہو کے الٹ جاتے تھے گھوڑے
جنگل میں غزالوں کے طرارے نظر آئے
دو کوہ کے دامن میں چکارے نظر آئے

جب وار چلے ہل گئے دل فوج ستم کے
دو نیمچے میداں میں غضب برق کے چمکے
قربان میں ان غازیوں کے جاہ و حشم کے
کٹتے تھے نشاں یا ورق اُڑتے تھے علم کے
تلواروں سے بچ کر جو نکل جاتے تھے ناری
رہواروں کی ٹاپوں سے کچل جاتے تھے ناری

گھوڑوں کی وہ چھل بل کہ تڑپ برق ہوا گرد
تیغوں کے وہ دم خم کہ رخ مہر ہوا زرد
وہ آب کہ تن ناریوں کا جس سے ہوا سرد
وہ منھ کے جنھیں دیکھ کے تھراتے تھے نامرد
تھمنے کا نہ یارا تھا کسی اہل جفا کو
تاب ان کی دکھا دیتی تھی دریائے فنا کو

دو بجلیاں تڑپیں تو قیامت نظر آئی
غل چار طرف تھا عجب آفت نظر آئی
دوزخ کی لعینوں کو مسافت نظر آئی
سب کو ملک الموت کی صورت نظر آئی
چمکیں تو مہ و مہر پہ بالا نظر آیا
دو لاکھ کا لشکر تہہ و بالا نظر آیا


وہ صرصر وحشت یہ جنوں خیز ہوا تھی
وہ بحر ظفر تھی تو یہ اک سیلِ فنا تھی
وہ تیغ خزداں تھی تو یہ شمشیر قضا تھی
وہ آفت جاں تھی تو یہ اک تازہ بلا تھی
دکھلاتی تھی جیوں تیکھے چلن عشوہ گری کے
غل تھا کہ ٹپکتا ہے لہو مُنھ سے پری کے

جل جاتے تھے اعدا یہ غضب تھی لپک اُن کی
آئینہ گردوں سے فزوں تھی چمک اُن کی
نظروں میں جو تیزی تھی چمک اور دمک اُن کی
بھولی نہیں بجلی کو بھی یاد آج تک اُن کی
چھپ چھپ کے چمکنے کے کھلے راز انھیں سے
سیکھے ہیں تڑپنے کے سب انداز انھیں سے

تھے خود کہیں، جسم کہیں، اور کہیں سر
سپریں تھیں کسی جا، کہیں تیغیں، کہیں خنجر
چلہ کہیں، پیکان کہیں، سریاں کہیں بکتر
گھوڑے تھے کہیں، زین کہیں، اور کہیں پاکھر
نے برچھیاں لشکر میں نہ بھالے نظر آئے
بے جان رسالے کے رسالے نظر آئے

پھل برچھیوں کے تیغوں کی ہر بار گرائے
دو چار پرے کاٹے تو دو چار گرائے
غل پڑ گیا لو فوج کے سردار گرائے
سو سو کے سر ان دونوں نے اک بار گرائے
جب بھاگتی تھیں ڈر کے صفیں اہل ستم کی
تلواریں بتاتی تھیں انھیں راہ عدم کی

دیکھی جو یہ حالت تو پریشاں ہوا لشکر
نکلے پئے شمشیر زنی دو یلِ خود سر
دونو تھے جفا پیشہ و شہ زور دلاور
مرحب سے وہ پر زور یہ عنتر سے جری تر
اک غل تھا کہ دونوں سے بڑے کھیت پڑے ہیں
ہر جنگ میں تنہا یہ ہزاروں سے لڑے ہیں

یہ غل تھا کہ بڑھ بڑھ کے وہ سرکش یہ پکارے
ہم وہ ہیں کہ رستم سے نہیں جنگ میں ہارے
کمسن ہو تم اور شہروں میں شہرے ہیں ہمارے
گھوڑوں سے اُترتے نہیں بے سر کو اتارے
ہٹ جاؤ جو مرنا تمھیں منظور نہیں ہے
سر تن سے اتر جائیں تو کچھ دور نہیں ہے

عباس نے بڑھ کر یہ کہا اے مرے شیرو!
اب تم بھی سمندوں کو صفِ جنگ میں پھیرو!
کاوے پہ فرس ڈال کے ان دونوں کو گھیرو!
تم شیر کی بیٹی کے ہو فرزند، دلیرو!
ہاں دست ید اللہ کی طاقت تو دکھاؤ
مردانگی و ہمت و جرأت تو دکھاؤ

یہ سنتے ہی سنبھلے وہ جری خانۂ زین پر
اللہ رے ارادہ کہ نہ چین آئی جبیں پر
صدمہ ہوا طاری جو شہِ عرش نشین پر
دل تھام کے بس گر پڑے ہاتھوں سے زمیں پر
کہتے تھے کہ یا رب مرے پیاروں کو بچالے
ان ظالموں سے پیاس کے ماروں کو بچالے

گھوڑوں کو بڑھا کر یہ رجز پڑھنے لگے شیر
ہاں آگے بڑھو جلد لڑائی میں ہے کیا دیر
ہتوانس لو تیغوں کو جو ہو صاحب شمشیر
سرکش ہیں سب اس گھر کی زبردستیوں سے زیر
ہے برق غضب تیغ شرر بار ہماری
ہشیار کہ اب چلتی ہے تلوار ہماری

جو فاتح خیبر ہے وہ نانا ہے ہمارا
جو جان ہے جعفرؔ کی وہ بابا ہے ہمارا
طیار لقب جس کا ہے دادا ہے ہمارا
پیاسا ہے جو مظلوم وہ آقا ہے ہمارا
خورشید سے عالم میں ضیا اپنی سوا ہے
نانی وہ ہماری ہے کہ جو خیرِ نسا ہے

سن کر یہ سخن غیظ میں آئے وہ ستمگر
یاں سے بھی بڑھے زینبؑ ذیجاہ کے دلبر
چلنے لگی تلوار کھلے شیروں کے جوہر
حملہ پہ تو حملہ ہے تگاور پہ تگاور
بچوں کی جلالت سے کٹے جاتے تھے دونو
بڑھتے تھے یہ صفدر وہ ہٹے جاتے تھے دونو

کرتے تھے جو وہ دونو لعیں وار جھپٹ کر
زینبؑ کے پسر دیتے تھے خالی انھیں ہٹ کر
آتے تھے وہ سفاک جو گھوڑوں کو ڈپٹ کر
پہنچیں تھی یہ ہٹ کر تو وہ رہ جاتی تھی کٹ کر
حیدر کی شجاعت انھیں دکھلاتے تھے بچے
رولے ہوئے دونوں کو چلے جاتے تھے بچے

جب تول کے تلوار پرے پر کوئی آتا
چھوٹا اُسے شمشیر سے بڑھ بڑھ کے ہٹاتا
چھوٹے کو اگر تان کے نیزہ وہ دکھاتا
تلوار سے اظلم کو بڑا بڑھ کے ڈراتا
اس طرح سے بڑھ بڑھ کے جری لڑتے تھے رن میں
دو بلبلیں گتھ جاتی ہیں جس طرح چمن میں

جب آ کے قریں کرتے تھے وار اُن پہ وہ اظلم
رد کرتے تھے کسی ہمت و جرأت سے یہ ضیغم
جا پڑتے تھے تلواروں کو چمکا کے یہ جس دم
ہوتے تھے وہ کج باز کبھی راست کبھی خم
دم لینے کی مہلت نہ کبھی دیتے تھے دونو
ضیغم کی طرح ان کو دبا لیتے تھے دونو

گھوڑے کو بڑے بھائی نے کاوے پہ لگا کر
گھیرا اُسے آتا تھا جو بڑھ بڑھ کے ستمگر
گھوڑے کو دبا کر جوں ہی پہنچا وہ دلاور
چلایا یہ چھوٹا کہ یہی وقت ہے صفدر
نیزے کی یہ بوڑی تمھیں دکھلانے نہ پائے
ہاں مار لو ظالم کو، لعیں جانے نہ پائے

یہ سنتے ہی اُس شیر نے جرأت یہ دکھائی
تلوار برابر سے جفا جو کو لگائی
اک برق سی دشمن کو چمکتی نظر آئی
یاں ساتھ گری نیزے کے بس کٹ کے کلائی
تلوار دوبارہ جو چلی شیر کی سن سے
سر دھڑ سے گرا کٹ کے وہیں خاک پہ تن سے

چھوٹے کو اُدھر حال یہ جس دم نظر آیا
دوڑا کے سپر سینہ پہ اک ہاتھ لگایا
تھا ہاتھ سپر کا جو لعیں نے وہ اڑایا
غازی نے نیا یہ ہنر جنگ دکھایا
شمشیر ادھر سے جو لہو چاٹ کے اٹھی
تلوار کے بھی ہاتھ کو بس کاٹ کے اٹھی

کچلا گیا ٹاپوں سے تن اس کا تو سر اس کا
سینہ جو ملا خاک میں اس کا جگر اُس کا
گھوڑوں نے دبایا دہن اس کا تو بر اس کا
دم سینہ سے نکلا ادھر اِس کا اُدھر اُس کا
آئے تھے وہ مغرور تو کچھ اور ہوا میں
پر غرق ہوئے موجۂ دریائے فنا میں

زینبؑ کے جگر بند قیامت تھے دلاور
تھے چار مع اسپ جو دونو وہ ستمگر
کس پھرتی سے تلواروں کو یک دست بڑھا کر
دو ٹکرے کیا گھوڑوں کو دونوں کے برابر
تھی ضرب نئی جنگ کا بھی ڈھنگ نیا تھا
چاروں کو کیا آٹھ، یہ چورنگ نیا تھا

ان موذیوں کو دونوں دلیروں نے جو مارا
قاسمؑ نے یہ بڑھ کر صف لشکر کو پکارا
کیوں کیا ہوا اے لشکر شوم و ستم آرا
بچوں نے نموداروں کا سرتن سے اتارا
آخر ہے یہ انجام بہت لاف زنی کا
دیکھو کہ نمونہ تھا یہ خیبر شکنی کا

چلائے یہ عباسؑ کہ کیا کہنا ہے شیرو
بڑھ کر علی اکبرؑ نے کہا واہ دلیرو
حضرت نے کہا خوب لڑے بالوں کو پھیرو
چھاتی سے لگو آکے نہ اب فوج کو گھیرو
نانا کی بھی دادا کی بھی تصویر دکھائی
اور دودھ کی زینب کے بھی تاثیر دکھائی

دونوں نے جو گردن پے تسلیم جھکائی
بس ہو گئی واں برچھیوں والوں کی چڑھائی
حائل ہوا لشکر ہوئی دونوں میں جدائی
اور شمر نے بھی بڑھ کے یہ آواز سنائی
کھینچے ہوئے شمشیر دو دم آتے ہیں دیکھو
لینے کو تمھیں شاہ امم آتے ہیں دیکھو

دیکھا جوں ہی خیمہ کی طرف چھوٹے نے مڑ کر
پہلو پہ لگا خنجر کیں فرق پہ خنجر
گھوڑے سے وہ گر کر کے پکارا کہ برادر
اب جلد پہنچیے کہ نہ ہو جاؤں میں بے سر
یاں نیزے نے خادم کا جگر توڑ دیا ہے
اور آپ کے بھی ہجر نے بتیاب کیا ہے

لله برادر مجھے آواز سناؤ
لو جان چلی جسم سے ملنا ہو تو آؤ
میں گرتا ہوں گھوڑے سے نہ اب دیر لگاؤ
ریتی پہ تڑپتا ہے برادر کو اُٹھاؤ
ہے رحم کی جا قابل اشفاق ہوں بھائی
بھائی کی قدم بوسی کا مشتاق ہوں بھائی

جھنکار میں تیغوں کی یہ آواز جو آئی
سر پیٹ کے چلّایا وہ ہے ہے مرے بھائی
آواز کی جانب جوں ہی باگ اس نے اٹھائی
اک ظالم بے رحم نے تلوار اٹھائی
ہیہات چلے یہ بھی شہادت کے چمن سے
تلوار پڑی قطع ہوا ہاتھ بدن سے

اک دوسرے جلّاد نے نیزہ جو لگایا
سینہ میں اُٹھا درد تو منھ کو جگر آیا
چلّا کے یہ اس شیر نے حضرت کو سنایا
ماموں مجھے بے رحموں نے گھوڑے سے گرایا
زیر سُم اسپان سے بچا جائیے مولا
مرتا ہوں میں صورت مجھے دکھلائیے مولا

اتنے میں سنی بھانجوں کی شہ نے جو گفتار
نزدیک یہ تھا روح کرے جسم سے پرواز
دوڑا کے جو گھوڑے کو چلے شاہؑ سرافراز
عباسؑ علی ساتھ تھے اور اکبرؑ جانباز
دو چار کے سر کٹ گئے دو چار کے پہونچے
مانند علیؑ زور سے تلوار کے پہونچے

میداں میں محمد کو لگے ڈھونڈھنے اکبرؑ
چلّانے لگے عون کو عباسؑ دلاور
اور چاروں طرف تکنے لگے سبط پیمبر
دیکھا جو لہو دونوں کا کہنے لگے سرور
لو جسم سے اب جان مری جاتی ہے عباسؑ
زینبؑ کے مجھے دودھ کی بُو آتی ہے عباس

یہ کہتے ہوئے آگے بڑھے سید اکرم
عباسؑ بھی ہمراہ تھے اور اکبرؑ پُرغنم
روتے ہوئے لاشوں کے قریں سید عالم
وارد ہوئے اس وقت کہ وہ توڑتے تھے دم
پٹکا شہِ مظلوم نے عمامہ کو سر سے
ریتی پہ گرے کھینچ کے اک آہ جگر سے

اکبر نے لیا، بر میں محمد کو بصد یاس
لپٹا کے گلے عون کو رونے لگے عباسؑ
چلّائے یہ سرور کہ ہوئے جینے سے بے آس
دو پھول بھی رہنے نہ دیے آہ مرے پاس
دو اور یگانہ یہ چھٹے ساتھ سے میرے
افسوس کہ دو لال گئے ہاتھ سے میرے

یہ کہتے تھے حضرت کہ کہا عون نے رو کر
یا شاہ ہوئے ہم تو نثارِ علی اکبرؑ
حسرت ہے کہ لاشہ بھی پھرے گردِ برادر
چلّایا محمد بھی کہ یا سبط پیمبرؐ
خادم پہ ہے مشکل اسے آسان ابھی کیجے
ہمشکل نبیؐ پر مجھے قربان ابھی کیجے

امّاں نے یہ فرمایا تھا یا سید والا
مجروح ہو تیغوں سے جو تم دونو سراپا
قربان ہو ماں صدقے مرے لال پہ ہونا
وہ حکم ادا ہو مری بر آئے تمنا
آزردہ وہ گر ہوئیں تو کچھ دور نہیں ہے
بخشیں گی نہ پھر دودھ بھی وہ ہم کو یقیں ہے

بولے شہِ والا کہ یہ کیا کرتے ہو تقریر
یہ باتیں ہیں ماموں کے کلیجہ کے لیے تیر
لے چلنے کی خیمہ میں تمھیں کرتے ہیں تدبیر
ممکن ہے کہ اب دودھ نہ بخشیں تمھیں ہمشیر
کیا وجہ خفا ہونے کی خورسند ہوئی ہیں
وہ آج بہت تم سے رضامند ہوئی ہیں

جو تم ہو مجھے ہیں وہی ہمشکل پیمبرؐ
صدقہ کوئی کرتا ہے کلیجہ کو جگر پر
کس طرح کی یہ باتیں ہیں یہ کیا کہتے ہو دلبر
تم دونوں ہو اصغرؑ کے اور اکبرؑ کے برابر
آنکھوں کی ضیا قوت دل لخت جگر ہو
میں فاطمہؑ کا لال ہوں تم میرے پسر ہو

یہ ذکر تھا آواز جو فضہ کی یہ آئی
مرجائے گی رو رو کے یداللہ کی جائی
سر چوب سے ٹکراتی ہیں دیتی ہیں دہائی
مردوں کے اٹھانے کو وہاں کیوں گئے بھائی
لگ جائے کوئی زخم نہ ان کو کہیں لوگو
کیوں لاتے ہیں لاشہ مری مرضی نہیں لوگو

بس سُن چکی میں خوب لڑے مر گئے دونو
کیوں روؤں میں جو خون میں وہ بھر گئے دونو
کیوں پیٹوں میں بہتر جو قضا کر گئے دونو
پیاسے تھے بہت جانب کوثر گئے دونو
سن لیجیو روئے گی نہ چلّائے گی زینب
لاشیں جو یہاں آئیں تو مر جائے گی زینب

سونے دیں جو آرام سے ریتی پہ تو اچھا
لاشوں کے قریں جائیں نہ اب سید والا
تشویش کا موقع ہے نہ وسواس کی ہے جا
وہ جان سے دور اب تو ہے اکبرؑ مرا بیٹا
سوان سے جو مر جائیں تو پروا مجھے کیا ہے
سب نام خدا گھر مرا بچوں سے بھرا ہے

مردوں کو اگر میں نے نہ دیکھا تو نہ دیکھا
جیتے نہیں کچھ جن سے کہ ٹھنڈا ہو کلیجا
دونوں تھے غلام پسر حضرت زہراؑ
سمجھائے کوئی روتے ہیں کیوں سید والا
خوش ہونے کی جا ہے کہ نہ تکلیف سہیں گے
نانی کے قریں چین سے جنت میں رہیں گے

عباس سے کہتی ہیں کہ کیا کرتے ہو بھائی
بس سُن چکی دنیا سے گئے شہ کے فدائی
گھر سے تو اسی دن کے لیے میں انھیں لائی
زینب کی کمائی یہ، وہ زہرا کی کمائی
کھو کر شہ والا کو کہاں پائے گی زینب
میلا ہوا رو آں بھی تو مر جائے گی زینب

واں غازیوں نے اتنے میں لاشوں کو اٹھایا
تھا بر میں محمدؐ کو لیے شاہ کا بیٹا
اور گود میں عباسؑ کی تھا عونؑ کا لاشا
ان لاشوں کے آگے تھے شہ یثرب و بطحا
اس عرصے میں جنت کے مسافر ہوئے دونو
خیمے میں نہ پہنچے تھے کہ آخر ہوئے دونو

تن سرد جو دونوں کے ہوئے رونے لگے شاہ
اشک آنکھوں سے ٹپکانے لگے اکبرؑ ذی جاہ
عباسؑ نے کھینچی دل پُردرد سے اک آہ
فضہ نے جو دیکھا در خیمہ سے یہ ناگاہ
چلّائی یہ زینب کہ نظر آتے ہیں شبیر
لو بھانجوں کی لاشوں کو اب لاتے ہیں شبیر

یہ سنتے ہی دوڑی شہ مظلوم کی خواہر
سیدانیاں سب ساتھ چلیں کھولے ہوئے سر
پردہ سے جو ڈیوڑھی کے لگیں دیکھنے باہر
کیا دیکھتی ہیں لاشیں لیے آتے ہیں سرور
سارا رُخ پُرنور تو مٹی سے اٹا ہے
عمامہ نہیں سر پہ گریبان پھٹا ہے

لاشوں کا یہ عالم ہے بھرے خاک میں ہیں رو
کاندھوں پر لٹکتے ہیں وہ گوندھے ہوئے گیسو
آنکھیں تو کھلی ہیں یہ بھرے اُن میں ہیں آنسو
اور منھ پہ کٹے پیچ عماموں کے ہیں یکسو
کچھ قطرۂ خون سر سے ٹپکتے ہیں زمیں پر
اور خون میں تر پاؤں لٹکتے ہیں زمیں پر

یہ دیکھ کے آنکھوں کو اندھیرا نظر آیا
کہنے لگی اے بیبیو یہ کیا نظر آیا
پُرخون میں ان دونوں کا نقشا نظر آیا
لو چہروں پر عماموں کا سہرا نظر آیا
کس شان سے بچے مرے پروان چڑھے ہیں
دولھا سے بنے گھوڑوں پر ذیشان چڑھے ہیں

میداں سے برات آئی ہے اے بیبیو جاؤ
اور مسندیں بھی چھوٹی سی خیمے میں بچھاؤ
دو روز کے جاگوں کو ذرا اُن پہ سلاؤ
ہلکان ہیں دولھا کوئی سہرا تو بڑھاؤ
سب شان ہیں دولھا کی بنائے ہوئے آئے
مہندی بھی لہو کی ہیں لگائے ہوئے آئے

تعظیم سے ماموں کی ہوئے تھے جو یہ پیدل
گھوڑے بھی اسی واسطے ساتھ آتے ہیں کوتل
غش آگئے ہیں گود میں ہیں اس لیے اک پل
بہنیں ہیں کہاں ڈالنے آتی نہیں آنچل
الطاف و کرم بندوں پہ فرماتے ہیں ماموں
لو بھانجوں کو بیاہے ہوئے لاتے ہیں ماموں

سیدانیوں دیکھو تو ذرا شانِ سواری
سب شان ہے شادی کی نہ ہے قدرت باری
صد شکر کہ اب ٹھنڈی ہوئی گود ہماری
پھیرے ہیں جو منھ کھل گیا یہ وجہ ہے ساری
دو پھولوں سے رُخ دھوپ سے کمھلائے ہوئے ہیں
دولھا ہو نے ماں سے یہ شرمائے ہوئے ہیں

یہ ذکر تھا پاس آکے جو حضرت نے پکارا
زینب ترے بچوں کو ستمگاروں نے مارا
بولیں کہ انھیں کس لیے گھوڑوں سے اتارا
دولھا تھے اذیت نہ ہوئی ان کو گوارا
جو ہوئیں براتی انھیں بٹھلائیے بھائی
دولھا جو ہیں ان دونوں کو لے آئیے بھائی

بانو نے کہا پیٹ کے سر کہتی ہو یہ کیا
سر پیٹو موے لعل ہوئیں بیکس و تنہا
زینب نے کہا مجھ کو خبر کچھ نہیں اصلا
گر مر گئے فرزند تو میں روتی ہوں اچھا
لو میری بصارت میں کمی ہو گئی لوگو
پُرسا دو کہ شادی میں غمی ہو گئی لوگو

سکتے ہیں یہاں کہتی تھی زینب یہ بحسرت
لاشیں جو لیے خیمے میں داخل ہوئے حضرت
چلّائی یہ بانو کہ قیامت ہے قیامت
زینب کے جگہ بندوں نے گو پائی شہادت
روتی تھی نہ کڑھتی تھی نہ چلّاتی تھی زینب
ماں جائے کے قدموں پہ جھکی جاتی تھی زینب

تھرا کے جو گرنے لگی حضرتؑ نے اٹھایا
عباسؑ نے ان لاشوں کو مسند پہ لٹایا
دیکھا جو نظر بھر کے تو رونا بہت آیا
چلائیں کہ پیارو تمھیں دولھا نہ بنایا
فردوس کے حُلہ تمھیں پانا ہو مبارک
دربارِ نبیؐ میں تمھیں جانا ہو مبارک

چپ ہو گئی یہ کہہ کے یداللہ کی جائی
منھ چوم کے سینہ سے ہر اک لاش لگائی
فرمایا کہ اب دودھ بھی بخشا انھیں بھائی
صد شکر ٹھکانے لگی زینبؑ کی کمائی
منھ دیکھا جو یہ کہتے ہی شاہ شہدا کا
کہرام پڑا خیمۂ اقدس میں بُکا کا

پھر بین یہ کرنے لگی زہرا کی وہ پیاری
کیا پیچ تھے لپٹے ہوئے ان زلفوں کے واری
تھی دل میں تمنا کہ دلھن لاؤں تمھاری
پوشاک بھی شادی کی دھری رہ گئی ساری
اس ماں کو بھی کیوں ساتھ نہ تم لے گئے پیارو
جنگل میں ضعیفہ کو دغا دے گئے پیارو

میں چاند سے ان خوں بھرے خساروں کے صدقے
تیغوں سے کٹیں فرق پہ دستاروں کے صدقے
کیا جنگ کی ان چھوٹی سی تلواروں کے صدقے
رہوار بھی زخمی ہیں میں رہواروں کے صدقے
چونکانے سے ہشیار نہیں ہوتے ہو واری
کیا سینہ پہ ہاتھوں کو دھرے سوتے ہو واری

کٹوا دئیے میدان میں سر عونؑ و محمدؑ
اماں کے تو لو دل کی خبر عونؑ و محمدؑ
بابا کے پُر ارمان پسر عونؑ و محمدؑ
جیتے ہوئے تم پہنچے نہ گھر عونؑ و محمدؑ
پھل تیروں کے کروٹ بھی بدلنے نہیں دیتے
کیا گھاؤ کلیجوں کے سنبھلنے نہیں دیتے

ماموں کی کمک کرنے کو جاتے نہیں پیارو
رخصت کے لیے ماں سے پھر آتے نہیں پیارو
پھر تیغوں کو ہاتھوں میں اٹھاتے نہیں پیارو
پھر شان سے نیزوں کو ہلاتے نہیں پیارو
گلبرگ سے کیوں لب یہ نہیں کھولتے بیٹا
کچھ روٹھے ہو منھ سے جو نہیں بولتے بیٹا

ہے ہے مری گودی کے پلے عونؑ و محمدؑ
ملتے نہیں اب ماں سے گلے عونؑ و محمدؑ
تم آگئے تیغوں کے تلے عونؑ و محمدؑ
جنگل میں ہمیں چھوڑ چلے عونؑ و محمدؑ
جیتے ہو کہ جنت کو سفر کر گئے پیارو
لو سانس بھی لیتے نہیں کیا مر گئے پیارو

زردی ہے یہ چہرے پہ کہ مرجھائے ہیں رخسار
ہے نرم بدن، موت کے ظاہر نہیں آثار
صورت سے ہے ظاہر کہ ہنسے دیتے ہیں دلدار
جنبش جو نہیں تن میں یہ ہے کچھ نہ کچھ اسرار
میں سمجھی تھی سوتے ہو تھکے خوب لڑے ہو
سو تم تو یہاں خاک پہ مردے سے پڑے ہو

خاموش انیسؔ اب کہ ہوا بزم میں کہرام
ہاتھوں کو اٹھا کر یہ دعا کر سحر و شام
صدقہ شہ ذی جاہ کا اے خالق علام
دنیا سے اُٹھوں جب تو مرا نیک ہو انجام
برباد نہ ہو خاک کسی اور زمیں پر
دم نکلے جو تن سے تو مزارِ شہِ دیں پر

