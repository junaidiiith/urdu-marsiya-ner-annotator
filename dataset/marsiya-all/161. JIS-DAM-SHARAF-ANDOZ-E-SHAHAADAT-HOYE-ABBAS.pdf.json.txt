www.emarsiya.com
جلد اول
مرثیہ میر انیس

1
جس دم شرف اندوزِ شہادت ہوئے عباسؑ
غل تھا کہ نثارِ سرِ حضرت ہوئے عباسؑ
آقا کے قدم چوم کے رخصت ہوئے عباسؑ
جعفرؑ کی طرح داخل جنت ہوئے عباسؑ
تصویر جو نظروں سے چھپی شیرِ خدا کی
صدمے سے کمر جھک گئی شاہِ شہدا کی
2
اکبر سے کہا جان پدر ہم نہ جئیں گے
جینے نہیں دیوے گا یہ غم ہم نہ جئیں گے
پائیں گے نہ اس داغ کا مرہم نہ جئیں گے
بیدم ہوئے عباسؑ اب اک دم نہ جئیں گے
بھائی کو نہ بھائی سے جدا کیجیو بیٹا
میری بھی یہیں قبر بنا دیجیو بیٹا
3
اس وقت ہے سینے میں کلیجہ تہ و بالا
اس طرح کا ملتا ہے کوئی چاہنے والا
زینت مرے لشکر کی مرے گھر کا اُجال
بھائی بھی وہ بھائی جسے آغوش میں پالا
مرتے ہوئے جس وقت مجھے پیار کیا تھا
بابا نے مرے ہاتھ میں ہاتھ اس کا دیا تھا
4
فرمایا تھا اس میری امانت سے خبر دار
اے لعل کے ملتا ہے ایسا درِ شہوار
ہے ہے مرا شیدا مری راحت کا طلبگار
دنیا سے گیا ہائے علمدارِ خوش اطوار
اب خلق میں ترسیں گے زیارت کو علیؑ کی
ہم ہاتھوں سے کھو بیٹھے امانت کو علیؑ کی
5
یہ قتل ہوئے اور نہ سکینہ کی بجھی پیاس
ڈیوڑھی پہ کھڑی نہر کو تکتی ہے بہ صد یاس
اس کو یہ توقع تھی کہ اب آتے ہیں عباسؑ
سن پایا تو مر جائے گی وہ بیکس و بے آس
ماتم کا جو حق ہے وہ ادا ہو نہیں سکتا
عباسؑ کو چلا کے بھی میں رو نہیں سکتا
6
پانی بھی بہا خوں بھی بہا جسم سے سارا
جب کٹ گئے بازو ہمیں اس وقت پکارا
گھوڑے سے گرا خاک پہ ہے ہے مرا پیارا
نیزہ مری چھاتی پہ نہ جلاد نے مارا
اس بھائی پہ قربان نہ ہم ہوگئے ہے ہے
پہلے مرے بازو نہ قلم ہو گئے ہے ہے
7
اس نے مرے بچوں کے لئے مشک اُٹھائی
دریا پہ لٹی حیدرِ صفدر کی کمائی
افسوس ہے پہلے نہ ہماری اجل آئی
ہم جیتے ہیں اور قتل ہوا شیر سا بھائی
عباسؑ کے مرتے ہی اجل پیش نظر ہے
بابا کو سنبھالو کہ ہمارا بھی سفر ہے
8
بچپن سے کبھی منھ مری خدمت سے نہ موڑا
قدموں پہ جھکے گاہ کبھی ہاتھوں کو جوڑا
اس عالم پیری میں کمر کو مری توڑا
بتیس برس بعد ہمیں بھائی نے چھوڑا
کھیتی ہوئی پامال لٹا باغ علیؑ کا
 تازہ ہوا پھر آج ہمیں داغ علیؑ کا
9
عاشق تھے برادر کا الم دیکھ نہ سکتے
جو دیکھتے ہیں ہم وہ ستم دیکھ نہ سکتے
تیغوں سے مرے ہاتھ قلم دیکھ نہ سکتے
وہ ہم کو تہِ تیغ دو دم دیکھ نہ سکتے
کچھ رنج یہ تقدیر برادر میں لکھا تھا
یہ داغ ہمارے ہی مقدر میں لکھا تھا
10
کیا کیا نہ مرے امر میں کی شمر سے تقریر
کس غصے سے کہتے تھے کہ او ظالمِ بے پیر
سو بیٹے نثارِ قدم حضرت شبیرؑ
کیا مال ہے سالاریٔ وسرداریٔ و جاگیر
سالک نے بھی چھوڑا ہے کہیں راہِ خدا کو
قبلہ سے پھراتا ہے رخِ قبلہ نما کو
11
عاشق کہیں معشوق سے کرتے ہیں کنارا
بلبل کو کبھی گل کی جدائی ہے گوارا
قمری کو بخبر سردِ چمن کون ہے پیارا
گردن سے کبھی طوقِ غلامی نہ اُتارا
سر تن سے جدا ہو پہ نہ جانا نہ جدا ہو
اندھیر ہے گر شمع سے پروانہ جدا ہو
12
کعبے کو کوئی چھوڑ کے جاتا ہے سوئے دیر
ہوں قتل تو ہو جائے مرا خاتمہ بالخیر
دوزخ میں جلے کوئی کہ جنت کی کرے سیر
منصف ہو عزیز اپنے کہاں اور کہاں غیر
کون اور مرا خلق میں بھائی سے سوا ہے
 یا حضرِت شپیرؑ ہیں یا شیر خدا ہے
13
اے شمر! امامِ ازلی ہے مرا آقا
لختِ دلِ زہراؑ و علیؑ ہے مرا آقا
سید ہے ولی ابن ولی ہے مرا آقا
شمع حرم لَم یزلی ہے مرا آقا
منھ قبلہ ایماں سے بھی موڑا ہے کسی نے
آقا کو بُرے وقت میں چھوڑا ہے کسی نے
14
فرزند محمد ہے مرا مالک و مختار
فرمائیں تو دریا میں ابھی ڈال دوں رہوار
کہہ دیں تو ابھی کود پڑوں آگ میں اکبار
گر حکم دغا دیں تو کروں لاکھوں سے تلوار
رستم ہوں تو ان کا ہوں جو صفدر ہوں تو انکا
بندہ ہوں تو اُن کا جو برادر ہوں تو ان کا
15
عباسؑ سا دل سوز میں پاؤں گا کہاں ہائے
یوں مجھ سے چھٹا ہائے مرا مرتبہ داں ہائے
بے دست ہوا حیدرؑ صفدر کا نشاں ہائے
سوتا ہے ترائی میں مرا شیرِ جواں ہائے
اس زیست سے آجائے اجل کاش ہماری
عباسؑ کے پہلو میں رہے لاش ہماری
16
یہ کہہ کے تڑپتے تھے ادھر سید ابرار
اور واں دُہل فتح بجاتے تھے ستمگار
تھا شور کہ دریا پہ ہوا قتل علمدار
فرزندِ یدالله کے بازو ہوئے بیکار
اب وہ نہیں جس سے ہمیں اندیشۂ جاں تھا
بس فوج حسینی میں یہں ایک جواں تھا
17
اس سرد سے تھی رونق گلزار شجاعت
چہرے سے عیاں ہوتے تھے آثارِ شجاعت
دکھلا گیا وہ شیر جو تھے کارِ شجاعت
اب سرد ہوئی گرمیٔ بازارِ شجاعت
سب یوں تو بہادر ہیں پہ وہ طور نہیں ہے
ویسا تو اوالعزم کوئی اور نہیں ہے
18
اب دیر ہے کیا گھیر کے شپیرؑ کو مارو
ہاں ابن ید اللہ کا سر تن سے اُتارد
جو بھاگے ہیں عباسؑ سے اُن کو بھی پکارو
بیکس پہ چڑھائی کا یہی وقت ہے یارو
عباسؑ کو مارا انھیں بے سر نہیں کرتے
سب کھینچ کے تیغیں یہ مہم سر نہیں کرتے
19
فرزندِ محمد کا گلا کا ٹنے جاؤ
شمع لحد شیرِ الہی کو بجھاؤ
ہاں قبر میں خاتون قیامت کو رُلاؤ
رو کے گا کوئی تم کو یہ خاطر میں نہ لاؤ
بے یارو مدد گار شہنشاہ امم ہیں
ہم شکلِ پمبرؐ نے پکارا ابھی ہم ہیں
20
بہتر نہیں یہ لاف و گزاف اے سپہ شام
کٹ جاؤ گے جس وقت چلے گی مری صمصام
پوتا ہوں عؑلی کا علی اکبرؑ ہے مرا نام
تنہا نہیں مخدومۂ عالم کا گل اندام
اکبرؑ سا ابھی صاحب شمشیر ہے باقی
اک شیر ہوا قتل تو اک شیر ہے باقی
21
گھبرا کے لگے دیکھنے منھ بیٹے کا شپیر
فرمایا کہ کہنے دو جو کچھ کہتے ہیں بے پیر
بہتر ہے مناسب ہے مرے قتل کی تدبیر
رکھ دے گا حسینؑ اپنا گلا خود تہِ شمشیر
اک بھائی مرے ایک جئے سخت الم ہے
عباسؑ کے ماتم میں کسے جان کا غم ہے
22
مظلوم کے فرزند ہو غصے میں نہ آؤ
بابا کے لئے آنکھوں سے آنسو نہ بہاؤ
یہ مشک و علم لے کے تم اب خیمے میں جاؤ
گھر لٹنے نہ دو چادرِ زینبؑ کو بچاؤ
تیغوں سے نہ بابا کو بچانے کو اب آنا
آنا تو مری لاش اٹھانے کو اب آنا
23
اکبرؑ تھیں دنیا میں رکھے خالق اکبر
تم ہو گے تو بچ جائے گا لٹنے سے مرا گھر
زینبؑ نہیں خیمے سے نکلنے کی کھلے سر
غربت میں ہمیں غسل و کفن ہوگا میسر
جب شیر سے آؤ گے تو ہٹ جائیں گے اعدا
گھوڑے نہ مری لاش پر دوڑائیں گے اعدا
24
تھرا گئے سن کر یہ سخن اکبرِ ذیجاہ
کی عرض یہ بندے سے نہ فرمائیے یا شاہ
میں آپ یہ دیکھوں ستم لشکرِ گمراہ
اس دن کو زمانے میں نہ رکھے مجھے اللہ
حضرت کو قسم دیتا ہوں محبوبِ خدا کی
اب مجھ کو رضا د یجئے میدانِ وغا کی
25
کس طرح غلام آپ کو یاں چھوڑ کے گھر جائے
بچپن سے جو قدموں سے نہ چھوٹا وہ کدھر جائے
کٹوا کے گلا باپ زمانے سے گزر جائے
اٹھارہ برس تک جسے پالا ہے وہ مر جائے
بے سردئے ممکن ہے کہ قدموں سے جدا ہوں
غیر آپ پہ قربان ہوں اور ہم نہ فدا ہوں
26
رخصت کا جو اکبرؑ نے سخن منھ سے نکالا
صدمے سے ہوا شہ کا کلیجہ تہ و بالا
فق ہو گئے گویا کہ لگا قلب پہ بھالا
ہاتھوں سے کمر چھوڑ دی اور دل کو سنبھالا
حالت ہوئی تغییر شہنشاہ زمن کی
کی آہ اک ایسی کہ زمیں ہل گئی رن کی
27
فرمایا تڑپ کر کہ یہ کیا کہتے ہو پیارے
کیا تم بھی نہیں رہنے کے اب پاس ہمارے
جن سے مجھے قوت تھی وہ دنیا سے سدہارے
 بتلاؤ یہ مظلوم جیئے کس کے سہارے
فرزند جواں باپ کی قوت کا سبب ہے
پیری کا عصا ہاتھ سے چھوٹا تو غضب ہے
28
تصویر ید اللہ کو اِن ہاتھوں سے کھویا
جاگا ہوا راتوں کا اب آرام سے سویا
وہ قتل ہوا کیا، ہمیں اب مر گئے گویا
جی بھر کے ابھی بھائی کو اپنے نہیں رویا
اب جاتی ہے تصویر پیمبرؐ مرے گھر سے
بھائی سے جدا ہو کے بچھڑتا ہوں پسر سے

امت پہ فدا کر چکے شپر کے پسر کو
گھیرے ہے اجل بانو ئے بے پر کے پسر کو
اب بھائی کو روؤں کہ برابر کے پسر کو
سب چھوڑتے چلے جاتے ہیں حیدرؑ کے پسر کو
ثقل میں مرے قتل کی باری نہیں آئی
سب مرتے ہیں اور موت ہماری نہیں آئی
30
حضرت کا سخن سن کے دل اکبرؑ کا بھر آیا
خوننابِ جگر نرگسی آنکھوں سے بہایا
آداب سے سر پائے مبارک پہ جھکایا
کی عرض کہ حق سر پہ رکھے آپ کا سایہ
خیمے کی طرف فوجِ ستم جاتی ہے بابا
رونے کی سکینہؑ کے صدا آتی ہے بابا
31
ایسا نہ ہو خیمے میں دھنسے شکر ناری
ناموس کی عزت کو رکھے ایزدِ باری
عمو کی تو داخل ہوئی جنت میں سواری
اب تا به کجا لاش پہ یہ گریۂ و زاری
ایسے نہیں بچھڑے ہیں کہ پھر آن ملیں گے
محشر کے سوا اب نہ چچا جان ملیں گے
32
سنتا ہوں کہ خیمے میں غش آیا ہے پھوپی کو
اب چل کے وہیں روئیں گے عباسؑ علیؑ کو
دکھلائے خدا داغ نہ وارث کا کسی کو
عباسؑ کا پُرسا ابھی دینا ہے چچی کو
عمو ہی کا دم غش میں بھی بھرتی ہے سکینہؑ
اب دیکھیئے بچتی ہے کہ مرتی ہے سکینہؑ
33
آگے ہوئے اکبرؑ علم و مشک کو لے کر
اور پکڑے کمر پیچھے چلے سبطِؑ پیمبرؐ
مڑمڑ کے سوئے لاش یہ چلاتے تھے سرور
 اللہ کو سونپا ترے لاشے کو برا در
ہم چاک گریبان کئے جاتے ہیں بھائی
اکبرؑ ہمیں خیمے میں لئے جاتے ہیں بھائی
34
تنہا میں تمھیں چھوڑ کے خیمے میں نہ جاتا
شرمندہ ہوں بھاوج کو منھ اپنا نہ دکھاتا
خنجر سے گلا میں بھی یہیں اپنا کٹاتا
روتی ہے سکینہؑ مجھے کچھ بن نہیں آتا
کم حشر کے دن سے یہ تلاطم نہیں بھائی
خیمے میں علم جاتا ہے اور تم نہیں بھائی
35
بتلاؤ سکینہؑ تمھیں پوچھے تو کہوں کیا
سمجھاؤں میں کس بی بی کو دوں کس کو دلاسا
خیمے میں جو ہے چاند سا فرزند تمھارا
کیا اس سے کہوں جب کہے کیا ہو گئے بابا
تم نہر سے کوثر کے کنارے گئے عباسؑ
میں کہہ نہیں سکنے کا کہ مارے گئے عباسؑ
36
ناگاه صدا حیدرِؑ صفدر کی یہ آئی
میں پاس ہوں بیٹا نہیں تنہا ترا بھائی
مخدومۂ عالم نے یہ آواز سنائی
موجود ہے یاں احمدِؐ مختار کی جائی
سایہ تن بے دست پہ چادر کا کئے ہوں
 میں لاشۂ عباسؑ کو گودی میں لئے ہوں
37
تم جاؤ کہ زینبؑ نہ کھلے سر نکل آئے
مارا گیا بھائی صفت ماتم کو بچھائے
عباسؑ کے فرزند کو چھاتی سے لگائے
بیوہ ہوئی بھاوج اسے رنڈسالہ پنہائے
اس سن میں وہ لوٹی گئی غم کھاتی ہوں میں بھی
پرسا اُسے دینے کے لئے آتی ہوں میں بھی
38
مادر کی صدا سن کے چلے خیمے کو سرور
یاں جمع تھے ڈیوڑھی پہ حرم کھولے ہوئے سر
غل پڑ گیا لو مشک و علم لاتے ہیں اکبرؑ
زینب نے کہا کیا نہیں عباسؑ دلاور
فضہ نے کہا ہاں وہ خوش اطوار نہیں ہے
سردار تو آتا ہے علمدار نہیں ہے
39
زینبؑ نے کہا دیکھ تو ہے بھائی کا کیا حال
وہ بولی کہ ہے خاک بسر فاطمہؐ کا لال
صدمے سے کمر خم ہے اور آنکھوں پہ ہے رومال
چلاتے ہیں افسوس علمدارِ خوش اقبال
گرتے ہیں تو اٹھا نہیں جاتا شہ دیں سے
اکبرؑ جو اُٹھاتے ہیں تو اٹھتے ہیں زمیں سے
40
فضہ سے یہ سننا تھا کہ بس پڑگیا ماتم
سر پیٹتی خیمے میں گئی زینبِ پر غم
عباسؑ علمدار کی زوجہ میں نہ تھا دم
سب بیبیاں حلقے میں لئے تھیں اسے باہم
وہ کہتی تھی وارث مرا کام آیا ہے لوگو
میں سمجھی رنڈاپے کا پیام آیا ہے لوگو
41
روتے ہوئے اتنے میں امام امم آئے
پیچھے علی اکبرؑ لئے مشک و علم آئے
زینبؑ نے کہا لوبہن اسباب غم آئے
لشکر کی جو رونق تھی اسے کھوکے ہم آئے
پہونچا لبِ کوثر تو علمدار ہمارا
دنیا میں نہیں کوئی بھی غمخوار ہمارا
42
گاڑا جو علم صحن میں غم چھا گیا سب پر
سب بیبیوں نے زیر علم کھول دیے سر
دامانِ علم خونِ علمدار سے تھا تر
اک شور پڑا ہائے علمدارِ دلاور
سر پیٹ کے ہاتھوں کو بلکتی تھی سکینہؑ
تیروں سے چھدی مشک کو تکتی تھی سکینہؑ
43
سدمہ تھا عجب بیبیوں کی جانِ حزیں پر
چھائی تھی اُداسی علمِ سرور دیں پر
جب خون پھریرے سے ٹپکتا تھا زمیں پر
گرتا تھا فلک غم کا شہِ عرش نشیں پر
پھاڑا تھا گریباں جو شہنشاہِ اُمم نے
ماتم کے لئے ہاتھ نکالا تھا علم نے
44
ہلتا تھا ہوا سے کبھی دامن کبھی پرچم
عباسؑ کی بو اس سے چلی آئی تھی پیہم
چلاتی تھی یوں زوجۂ عباسؑ بہ صد غم
ہے ہے مرے والی میرے مونس میرے ہمدم
صورت بھی سکینہؑ کو دکھاتے نہیں صاحب
گھر میں علم آیا ہے تم آتے نہیں صاحب
45
کیا خوش تھے کہ ہاتھ آئی علمداریِ سرور
کہتے تھے یہ آنکھوں سے پھریرے کو لگاکر
صاحب مرے آقا پہ تصدق ہے مرا سر
بھائی نے مجھے آج کیا ثانیٔ جعفر
ہے ہے شہ والا کی کمر توڑ گئے تم
جنت میں سدھارے یہ علم چھوڑ گئے تم
46
گھبرا گیا غل سن کے یہ عباسؑ کا دلبر
رخ زرد تھا دل کانپتا تھا سینے میں تھر تھر
گردن میں تو تھیں ہنسلیاں اور کانوں میں گوہر
اس بھیڑ میں بابا کو لگا ڈھونڈھنے آ کر
کہتا تھا کدھر مجھ سے نہاں ہیں مرے بابا
اماں کسے روتی ہو کہاں ہیں مرے بابا
47
کہتی ہیں پھوپی کس کو کہ ہے ہے مرے بھائی
حضرت تو سلامت ہیں ہوئی کس سے جدائی
بیکس ہے کوئی لاش ہے جس کی نہیں آئی
دریا پہ تو بابا نے بڑی دیر لگائی
بیتاب ہے دل سینے میں گھبراتے ہیں اماں
بابا کی خبر لینے کو ہم جاتے ہیں اماں
48
تنہا پر ہزاروں کی چڑہائی نہ ہوئی ہو
دریا پہ کہیں اُن سے لڑائی نہ ہوئی ہو
برباد یداللہ کی کمائی نہ ہوئی ہو
بابا کے سروتن میں جدائی نہ ہوئی ہو
کیوں لا کے علم صحن میں گاڑا ہے چچا نے
کیوں اپنے گریبان کو پھاڑا ہے چچا نے
49
ماں بولی کہ تم کس لئے گھبراتے ہو واری
عباسؑ کی میداں سے اب آئے گی سواری
وہ کہتا تھا کیوں کر نہ کریں گریۂ و زاری
اب تن سے نکل جانے کو ہے جان ہماری
تنہا کبھی گھر میں شہ والا نہیں آئے
یہ کیا کہ علم آیا ہے بابا نہیں آئے
50
کاندھے پہ جسے رکھ کے گئے تھے مرے بابا
اماں یہ وہی ہے علمِ سیدِ والا
بو آتی ہے بابا کی تڑپتا ہے کلیجہ
بتلاؤ تو یہ مشک سکینہؑ کی نہیں کیا
گر ان پہ نہیں تیر چلے فوجِ عدو سے
یہ سبز علم سرخ ہوا کس کے لہو سے
51
یہ سنتے ہی سب بیبیوں نے شور مچایا
زینب نے اُسے زیر علم لا کے بٹھایا
اور پھاڑ کے کرتے کا گریباں یہ سنایا
عریاں کرو سر کو کہ آٹھا باپ کا سایا
پیٹو کہ علمدار سفر کر گیا بیٹا
ماں رانڈ ہوئی باپ ترا مر گیا بیٹا
52
سر پیٹ کے ہاتھوں سے وہ معصوم پکارا
فریاد ہے اعدا نے مرے باپ کو مارا
اب آس رکھیں کس کی رہا کون ہمارا
جو پالنے والا تھا وہ دنیا سے سدھارا
اب بیکسی و غم کی گھٹا چھا گئی ہم پر
بچپن میں یتیمی کی بلا آگئی ہم پر
53
بیجاں مرے بابا ہوئے واحسرت و دردا
بن بھائی کے آقا ہوئے واحسرت و دردا
ہم میں سے پدر کیا ہوئے واحسرت و دردا
 ہم بیکیس و تنہا ہوئے واحسرت و دردا
رونے کو نہ ہو گا تنِ صدیاش پہ کوئی
چل کر ہمیں قربان کرے لاش پہ کوئی
54
عمو تو مرے باپ کا لاشہ بھی نہ لائے
وہ چاند سی تصویر ہمیں کوئی دکھائے
دریا کی ترائی کی کوئی راہ بتائے
لاشنے پہ پدر کے یہ پسر رونے کو جائے
تربت میں ابھی تو نہ گڑیں ہوویں گے بابا
جلتی ہوئی ریتی پہ پڑے ہوویں گے بابا
55
معصوم کے اس بین سے برپا ہوا کہرام
یوں کہنے لگے بیبیوں سے اکبرؑ گلفام
اب صبر کرو صبر، یہ ہے صبر کا ہنگام
در پیش ہمیں بھی ہے شہادت کا سر انجام
پرسا مرا دے کر شہِ ابرار کو رونا
اب ساتھ ہمیں اور علمدار کو رونا
56
گھبرا کے یہ بانوئے دل افگار پکاری
اماں نہیں جینے کی یہ کیا کہتے ہو واری
اکبرؑ نے کہا جان نہیں باپ سے پیاری
اب قطع کریں آپ محبت کو ہماری
روکو گی اگر ہم کو تو لٹ جاؤ گی اماں
 زہراؐ کے جگر بند سے چھٹ جاؤ گی اماں
57
ہے سبطِ پیمبر پر عجب صدمۂ جا نکاہ
خود لے کے چلو مجھ کو حضورِ شہِ ذی جاہ
منت سے کرو عرض کہ اے ابن یدالله
بھیجو علی اکبرؑ کو میان صفِ جنگ گاہ
یاں صبح سے خاتونِ جناں روتی ہے اماں
اولاد اسی دن کے لئے ہوتی ہے اماں
58
بانوؑ نے کہا مجھ کو نہ سمجھاؤ، بلالوں
کیوں کر تری رخصت کا سخن منھ سے نکالوں
کھوؤں اسے اٹھارہ برس تک جسے پالوں
میں دل کو سنبھالوں کہ کلیجے کو سنبھالوں
ٹہرو کہ دم اکھڑا ہوا سینے میں ٹھر جائے
ایسی نہ کرو بات کہ مادر ابھی مر جائے
59
ممکن ہے کوئی دولتِ اولاد کو کھوئے
ماں جیتی رہے اور پسر قبر میں سوئے
اکبرؑ نے کہا حشر بپا خیمے میں ہوئے
تم روؤ نہ بیٹے کے لئے فاطمہؐ روئے
پروں میں جو ٹھانی ہے وہ کو جائیں گے ہم بھی
بابا نہیں جینے کے تو مر جائیں گے ہم بھی
60
روکا جو ہمیں سیدِ ا کرم کو بھی روکو
زاری نہ کرو دیدۂ پر نم کو بھی روکو
لختِ دلِ مخدومۂ عالم کو بھی روکو
بابا کو اگر روک سکو ہم کو بھی رو کو
یہ کہہ کے گرا قدموں پہ ہم شکل پیمبرؐ
مادر نے کہا خیر سدھارو علی اکبرؑ
61
خوش ہوکے چلا خیمے سے بانو کا وہ دلدار
سب رہ گئے روتے حرمِ سید ابرار
اعدا سے کہا جاکے کہ اے فرقۂ اشرار
بابا مرے شپیرؑ ہیں کونین کے مختار
جوہر ہیں جو ان میں وہ زمانے پہ عیاں ہیں
تیغ ان پہ نہ کھینچو کہ یہ خود سیفِ زباں ہیں
62
آفاق میں ہوتے نہ اگر پنجتنِؑ پاک
فرماتا ہے خالق نہ زمیں ہوتی نہ افلاک
کس شخص کے نانا کا لقب ہے شہ لولاک
جب نورِ خدا اُٹھ گیا پھر کیا ہے بجز خاک
الله و محمدؐ کے جو پیارے ہیں تو یہ ہیں
بالائے زمیں عرش کے تارے ہیں تو یہ ہیں
63
سب خلق پہ احساں ہیں شہِ عرش نشیں کے
ماحی ہیں یہی کفر کے، بانی یہی دیں کے
تلوار سے پر کاٹے ہیں جبریل امیںؑ کے
چاہیں تو اُلٹ دیں ابھی طبقوں کو زمیں کے
بچپن سے ہیں اللہ کی سرکار کے مالک
کونین کے مختار ہیں تلوار کے مالک
64
وہ کون تھا شمشیر جسے عرش سے آئی
کفار کے لشکر پہ ظفر کس نے ہے پائی
....... کس سے ہوئی خیر و خندق کی لڑائی
کسی شخص نے ہے کفر کی بنیاد مٹائی
رائج ہوا دیں کس شہِ ذی جاہ کے گھر سے
بت کس نے نکلوا دئے اللہ کے گھر سے
65
اصنام پرستی کو زبوں کر دیا کس نے
سر لات و عزےٰ کا نگوں کر دیا کس نے
اسلام کے رقبہ کو فزوں کر دیا کس نے
شیروں کا جگر خوف سے خوں کر دیا کس نے
باطل کے سوا حق کا کہو نام کہاں تھا
یہ دین یہ آئین یہ اسلام کہاں تھا
66
یہ فیض اسی گھر سے ہوا خلق میں جاری
لازم ہے عداوت تمھیں یا شکر گزاری
نازل نہ کہیں ہو غضبِ ایزدِ باری
چلتی ہے تو رکتی نہیں تلوار ہماری
ہم وہ ہیں کہ تنہا ہی ہزاروں سے لڑے ہیں
یہ صبر کے جوہر ہیں کہ خاموش کھڑے ہیں
67
سنکر یہ سخن کہنے لگے ظلم کے بانی
مشہور ہے تم لوگوں کی اعجاز بیانی
بابا کے لئے کھوتے ہو کیوں اپنی جوانی
تم پی لو پہ ہم دیں گے نہ شپیر کو پانی
پانی نہ تمھیں دیں تو بڑی بے ادبی ہو
آتا ہے ہمیں رحم کہ ہم شکلِ نبیؐ ہو
68
اعدا سے یہ سنکر وہ دلاور ہوا برہم
فرمایا کدھر دھیان ہے اے فرقۂ اظلم
بابا کو تو پانی نہ ملے اور پئیں ہم
اکبرؑ کی جوانی ہے نثارِ شہ عالم
حضرت سے کبھی جان کو پیارا نہ کروں گا
جینے کے لئے تنگ گوارا نہ کروں گا
69
لو میان سے لیتا ہوں میں تلوار خبر دار
اب گرتی ہے یہ برقِ شرر بار خبردار
عرصہ نہیں، چلتا ہے مراوار خبر دار
آیا میں خبردار! خبردار! خبردار
ان بازوؤں میں زور ہے خیبر شکنی کا
رو کے مجھے دعوی ہو جسے تیغ زنی کا
70
لشکر کی صفیں آکے نصیبوں نے جمائیں
دریائے بلا خیز کی موجیں نظر آئیں
اس طرح نہ سطریں کبھی صفحے میں سمائیں
تیغوں کی چمک تھی کبھی بالا کبھی پائیں
کثرت کے سبب سایہ کو جاگہ نہ کہیں تھی
لشکر کی صفیں تھیں کہ زمیں چیں بہ جبیں تھیں
71
یوں ناریوں سے گرم ہوا قتل کا میداں
ملبوسِ بدن پھینک کے تیغیں ہوئیں عریاں
گرمی سے نکالے تھے زباں خنجر براں
اور صورتِ اژدر تھیں سنائیں شرر افشاں
اٹھا تھا دھواں یہ کہ سیہ رنگ علم تھے
پھل برچھیوں کے آگ کے شعلوں سے نہ کم تھے
72
اطباقِ فلک گونجتے تھے فوج کے غل سے
تھراتا تھا دل رعد کا آوازِ دہل سے
خاروں کو جو کاوش تھی یداللہ کے گل سے
برگشتہ تھے ہم شکلِ شہنشاہِ رُسلؐ سے
ہر صف سے چلے تیر ستم تشنہ دہاں پر
دو لاکھ جواں ٹوٹ پڑے ایک جواں پر
73
بڑھ بڑھ کے ستمکاروں نے بھالوں کو سنبھالا
اور قبضے پہ ہاتھوں کو سواروں نے بھی ڈالا
تلوار کو اکبرؑ نے کمر سے جو نکالا
دہشت سے ہوا عالمِ بالا تہ و بالا
غصے میں جو ابن خلف شاہِ نجف تھا
العظمۃ للہ کا لحل چار طرف تھا
74
لشکر میں در آئے علی اکبرؑ صفت شیر
بجلی سی چلی شام کے بادل پہ جو شمشیر
بے سر ہوئے سردار،زبردست ہوئے زیر
لاشوں کے چپ ور اس نظر آنے لگے ڈھیر
چیدہ و جوبہادر تھے وہ بیدم ہوئے دم میں
دس بیس صفیں بچھ گئیں میدان ستم میں
75
یوں تیغ نے سرناریوں کے تن سے اُتارے
جس طرح اُڑیں شعلۂ آتش کے شرارے
تلوار تھی پر برق کے انداز تھے سارے
اک ضرب سے مرتا تھا تو دس خوف کے مارے
قبضہ میں اسی صاحبِ جوہر کے قضا تھی
آئی وہ ادھر کو تو ادھر جان ہوا تھی
76
ایک ایک قدم سر پہ سر اور لاش پہ تھی لاش
ہر وار پہ گردوں سے صدا آتی تھی شاباش
ٹہرے نہ قدم اُن کے جو تھے برسرِ پر خاش
یوں چھپتے تھے جس طرح چھپے مہر سے خفاش
بجلی کی تڑپ فوج کو دکھلاتی تھی تلوار
مند جانی تھیں آنکھیں جو چمک جاتی تھی تلوار
77
حلقے میں اگر مل کے کمانداروں نے گھیرا
رخ واں سے جگر گوشۂ سرور نے نہ پھیرا
فرمایا کہ ہاں وار کوئی روکے تو میرا
مقتل میں ہوا ابر کی ڈھالوں سے اندھیرا
مہلت نہ کسی کوملی اس برقِ اجل سے
ہر شاخ کماں قطع ہوئی تیغ کے پھل سے
78
بجلی سا ہر اک صف سے نکل جاتا تھا گھوڑا
تھا سایۂ زلفِ علی اکبرؑ اسے کوڑا
سر کٹ کے گرا جس کا اسے ٹاپ سے توڑا
ماتھے پہ لگے تیر پہ منھ اس نے نہ موڑا
اڑتا ہوا یوں فوج کے انبوہ سے نکلا
معلوم ہوا کبک دری کوہ سے نکلا
79
یہ صنف ہوئی پامال تو اس صف میں در آیا
طاؤس خیال اس سے نہ سرعت میں بر آیا
یاں سے جو گیا واں تو اُدھر سے ادھر آیا
نظروں سے چھپا گاہ تو گا ہے نظر آیا
اڑنے میں مہک گل کی تن صاف سے آئی
ہر غول میں غل تھا کہ پری قاف سے آئی
80
کیا عزم تھا اللہ رے جری واه ری ہمت
لڑنے میں نظر آئی جدھر تیروں کی کثرت
پہونچا وہیں وہ شیر نَیستانِ شجاعت
تلوار میں تھی برقِ جہاں سوز کی خصلت
اعدا کو سنبھلنے کی بھی فرصت نہ ذرا دی
 معلوم ہوا آگ نَیستان میں لگا دی
81
اس صف سے کمانداروں پہ آیا جو پلٹ کر
چلوں کو جفا کیش لگے کھنچنے ہٹ کر
صفدر نے کیا وار جو گھوڑے کو ڈپٹ کر
نیزوں کی طرح تیر قلم بن گئے کٹ کر
کچھ ہو نہ سکا جنگ میں ناوک فگنوں سے
قبضوں سے کمانیں بھی جدا ہاتھ تنوں سے
82
ہر سو صفت برقِ اجل جاتی تھی تلوار
کہ سر پر کبھی زیرِ بغل جاتی تھی تلوار
جل جاتا تھا جس غول پہ چل جاتی تلوار
ہر صف کو قلم کرکے نکل جاتی تھی تلوار
دل فوج کا جلتے ہوئے صحرا سے نہ کم تھا
میدان ستم آگ کے دریا سے نہ کم تھا
83
اُس تیغ سے جو چار ہوا تھا وہ دو پارا
اور بچ گیا جو اس کو ملی عمر دو با را
غل تھا کہ سوا بھاگئے کے اب نہیں چارا
صحرا میں چلو چھوڑ کے دریا کا کنارا
عالم کے ڈبو دینے کا سامان کیا ہے
آبِ دم شمشیر نے طوفان کیا ہے
84
اکثر جو صفتِ جنگ میں بڑھ بڑھ کے لڑے تھے
جانوں کو چھپائے ہوئے وہ دور کھڑے تھے
رعب ان پہ یہ چھایا تھا بہادر جو بڑے تھے
زندہ تھے مگر فوج کے مردوں میں پڑے تھے
بازار سلاح حربی ان کی زمیں تھی
 نیزہ نہیں، خنجر کہیں، تلوار کہیں تھی
85
دہشت سے نگوں تھے علمِ لشکر بے پیر
تھا ہاتھ میں نیزوں کے بھی رعشہ صفتِ پیر
منھ موڑ کے عاری ہوئی ہر شام کی شمشیر
گوشوں میں کہیں نیزے تھے ترکش میں کہیں تیر
تیغیں کہیں ہنگام زد و کشت نہاں تھیں
ڈھالیں بھی سواروں کی پسِ پشت نہاں تھیں
86
پہونچی جو چمک کر کسی ظالم کی سپر تک
بجلی سی سپر سے وہ گئی کاسۂ سر تک
اللہ ری صفائی نہ ہوئی اس کو خبر تک
یہ سر سے کئی سینے پہ سینے سے کمر تک
کاٹی کمر اس طرح سے دو کر کے زرہ کو
جس طرح کوئی کھول دے ناخن سے گرہ کو
87
صف برچھیوں والوں کی لبِ نہر کھڑی تھی
چلتی تھی اِدھر تیغ اُدھر آنکھ لڑی تھی
سر کھولے ہوئے ڈیوڑھی یہ ماں غش میں پڑی تھی
فریاد کا تھا شور قیامت کی گھڑی تھی
یه دردِ جگر تھا کہ نہ اٹھ سکتے تھے شپیرؑ
دل تھامے ہوئے رن کی طرف تکتے تھے شپیرؑ
88
چلاتی تھی زینبؑ کہ مرا لعل کدھر ہے
لوگو علی اکبرؑ کی کسی کو بھی خبر ہے
دو روز کے فاقے سے ہے اور تشنہ جگر ہے
اعدا میں کہیں گھر نہ گیا ہو مجھے ڈر ہے
بچے پہ مرے لشکر کیں ٹوٹ پڑے گا
اس دھوپ میں کبتک وہ ہزاروں سے لڑے گا
89
نکلا ہے دمِ صبح سے دن ڈھل گیا ہے ہے
وقت اس کے تو آرام کا بھی ٹل گیا ہے ہے
مظلوم یہ کیا وار کوئی چل گیا ہے ہے
اب کھینچتی ہوں آہ جگر جل گیا ہے ہے
بکھرائے ہوئے بال چلی جاؤں گی رن میں
میں اس کے عوض تیر و سناں کھاؤں گی رن میں
90
زینبؑ کی صدا سن کے اٹھی بانوئے ناشاد
چلائی ارے بیبیو کیسی ہے یہ فریاد
چلتے ہیں مرے لعل پہ کیا نیزهٔ بیداد
گھر کس کا لٹا کس کی کمائی ہوئی برباد
کیوں خاک پہ زنیبؑ نے ردا پھینکی ہے سرسے
میں ساتھ چلوں گی جو نکلتی ہیں وہ گھر سے
91
وہ غم سے جو مضطر ہیں تو گھبرائی ہوں میں بھی
اکبرؑ کی وہ عاشق ہیں تو شیدائی ہوں میں بھی
وہ درد رسیدہ ہیں تو دکھ پائی ہوں میں بھی
فرزند تو ان کا ہے مگر دائی ہوں میں بھی
جس چیز پہ ہٹ کی ہے وہی لے کے ٹلے ہیں
چھاتی پہ مری سوئے ہیں گودی میں پلے ہیں
92
دیکھا یہ تلاطم تو پکارے شہِ والا
بانو ابھی لڑتا ہے ترا کیسوؤں والا
ہم نے بھی تو ہے اپنے کلیجے کو سنبھالا
آزردہ وہ ہوگا جو قدم گھر سے نکالا
میدان میں سواروں سے تو لڑ بھڑ کے پھرے ہیں
سنتا ہوں کہ اب برچھیوں والوں میں گھرے ہیں
93
اتنے میں بجا طبل پکارے ستم آرا
لو احمدِؐ مختار کے ہم شکل کو مارا
یہ سنتے ہی شہ کو نہ رہا ضبط کا یارا
سر پیٹ کے چلائے کہ ہے ہے مرا پیارا
دوڑے پہ نہ میدان نہ ڈیرا نظر آیا
دن تھا مگر اس وقت اندھیرا نظر آیا
94
سیماب سا سینے میں تڑپنے جو لگا دل
گرگر کے کئی بار اٹھے صورتِ بسمل
تھک کر کبھی بیٹھے کبھی اُٹھے شہِ عادل
برچھی تو لگی لعل کے خود ہوگئے گھائل
تھراتے ہوئے زخمیوں کی چال سے پہو نچے
لاشِ علی اکبرؑ پہ عجب حال سے پہو نچے
95
دو بیبیاں خیمے سے نکل آئیں کھلے سر
بکھرے ہوئے تھے بال نہ برقع تھا نہ چادر
چلاتی تھیں سر پیٹ کے ہاتھوں سے برابر
ہے ہے علی اکبرؑ! علی اکبرؑ علی اكبرؑ
اک چاک گربیان تو اک خاکِ بسر تھی
شہ کو خبر ان کی نہ اِنھیں شہ کی خبر تھی
96
اک کہتی تھی صدقے ترے اے گیسوؤں والے
اک کہتی بھی قربان مری گود کے پالے
جینے کے جوانی میں تمھیں پڑ گئے لالے
ٹھہرو کہ یہ ماں چھاتی سے برچھی کو نکالے
ہے ہے یہ قبا خون میں سب بھر گئی بیٹا
تم زخمی ہوئے کیا کہ پھوپی مرگئی بیٹا
97
تھا تیری دلہن لانے کا اکبرؑ مجھے ارماں
تقدیر نے بے اُس کیا مجھ کو مری جاں
واری تری اس چاند سی چھاتی کے میں قرباں
سہرا بھی نہ باندھا کہ ہو ئے خون میں غلطاں
لاشے پہ ترے اشکوں سے منھ دھونے کو آئی
تم مجھ کو نہ روئے میں تمھیں رونے کو آئی
98
تم مر گئے میں مر نہ گئی ساتھ تمہارے
ہے ہے مرے دلبر مرے جانی مرے پیارے
تم بھی نہ رہے عون و محمد بھی سدہارے
اب کون اُٹھائے گا جنازے کو ہمارے
آرام بہت کم مری قسمت میں لکھا تھا
پیری میں یہ ماتم میری قسمت میں لکھا تھا
99
مل کر کفِ افسوس پکارے شہ عالم
کیوں گھر سے نکل آئیں تم اے زینبؑ پُرغم
بانوؑ نے کہا روکے یہ ایسا نہیں ماتم
برچھی تو لگی لعل کو پردے میں رہیں ہم
ملنے کو نہ ہم شکلِ پیمبرؐ سے نکلتے
دم تن سے نکلتا تو نہ ہم گھر سے نکلتے
100
ہے ہے مری بستی ہوئی تاراج لٹا گھر
یہ جیتے تو میں گھر سے نکل سکتی تھی باہر
لاشے سے پسر کے نہ جدا ہووے گی مادر
بیٹھوں گی میں جس بن میں رہیں گے علی اکبرؑ
سنسان مکان ان کا نظر آئے نہ مجھ کو
اب گھر میں کوئی پھیر کے لے جائے نہ مجھ کو
101
زینبؑ نے کہا مجھ کو خبر کچھ نہیں یا شاہ
کب نکلی ہوں کون آیا ہے گھر سے مرے ہمراہ
پہلو میں یہ کس بی بی کا ہے نالۂ جانکاہ
جیتے ہیں کہ دنیا سے گئے اکبرؑ ذیجاہ
سمجھاتے ہیں کیا اب کہ سنائی نہیں دیتا
لاشہ مجھے اکبرؑ کا دکھائی نہیں دیتا
102
بانوؑ سے کہا شاہ نے آنسو نہ بہاؤ
مر جائے گی اب خاک سے زینبؑ کو اُٹھاؤ
لومیری عبا اوڑھ کے چہرے کو چھپاؤ
تم کو علی اکبرؑ کی قسم خیمے میں جاؤ
لاتا ہوں میں اس صاحبِ اقبال کا لاشا
رکھ سکتا ہے یاں کوئی مرے لال کا لاشا
103
وہ گھر میں چلیں حکمِ شہ جن و بشر سے
لپٹے شہِ دیں گر کے اُدھر لاش پسر سے
ہم شکلِ نبیؐ کھینچ کے اک آہ جگر سے
جنت کو روانہ ہوئے آغوشِ پدر سے
چھاتی سے لگا کر پسر ماہ جبیں کو
اس درد سے روئے کہ غش آیا شہِ دیں کو
104
خاموش انیسؔ آگے نہ کہہ لاش کا جانا
پہونچائے گا کوثر پہ یہ رونا یہ رلانا
افسوس کہ فرصت نہیں دیتا ہے زمانا
ہے ذاتِ خدا قادر و قیوم و توانا
رکھ اس پہ نظر تنگ ہو کثرتِ غم سے
مطلب ترے بر لائے گا وہ اپنے کرم سے
رباعی
بے جا ہر کوشش و طلب کو پایا
اپنی اپنی غرض کا سب کو پایا
مطلوب ملا ابن ابی طالب سے
جب شاہِ عرب ملے تو رب کو پایا
