www.emarsiya.com
مراثی انیس
جلد سوم

مرثیہ 27

ہند آتی ہے زنداں میں بڑے جاہ و حشم سے
ہے شوق ملاقات اسیرانِ ستم سے
فضہ نے کہی ہے خبر آمد کی حرم سے
سیدانیاں مجلس میں مری جاتی ہیں غم سے
دم سینوں میں گھبراتے ہیں جانوں پہ بنی ہے
واں دھوم سواری کی ہے یاں سینہ زنی ہے

ہوتی ہے اُدھر زیب بدن فاخرہ پوشاک
اور آل محمد کے گریباں ہیں ادھر چاک
واں سرمہ دیا جاتا ہے یاں چشم ہے نم ناک
واں عطر ملا جاتا ہے، چہروں پہ ادھر خاک
دست زن حاکم میں جواہر کے کڑے ہیں
اور پھندے ادھر رسّی کے ہاتھوں میں پڑے ہیں

واں سامنے آئینہ ہے اور ہاتھ میں شانہ
حیرت میں ہیں ناموس شہنشاہ زمانہ
ہے پشت بدیوار ہر اک شہ کا یگانہ
زنداں کا یہ نقشہ ہے کہ ہے آئینہ خانہ
سب بیٹھے ہیں یوں زینب دلگیر کے آگے
تصویر ہو جس طرح کہ تصویر کے آگے

سر گندھتا ہے واں ارر چنی جاتی ہے افشاں
یاں بانہوں سے خون بہتا ہے اور بال پریشاں
کنٹھے ہیں ادھر موتیوں کی زیب گریباں
یاں اشکوں کی تسبیح ہے اور پنجہ مژگاں
واں نورتن الماس کے بازو پہ عیاں ہیں
شانوں پہ ادھر ظلم کی رسی کے نشاں ہیں

واں جمع ہے سب طرح کا سامان امیری
یاں کیا ہے جو کچھ ہے بھی تو اسباب فقیری
لب خشک گربیان پھٹے رخ پہ تغیری
ایذاے رسن پہلے پہل کی وہ اسیری
ذی شان محل جن کے مدینہ میں کھڑے ہیں
وہ شام کے زنداں کی مصیبت میں پڑے ہیں

ہمراہ کئی سو ہیں کنیزان زری پوش
دیکھے جو پرا اُن کا تو پریوں کے اڑیں ہوش
ہے شور کہ عہدہ کوئی کیجو نہ فراموش
کیا دور ہے خاصہ جو کریں آپ وہیں نوش
سنتے ہیں کہ رسی میں اسیروں کے گلے ہیں
فاقے سے وہ قیدی ہیں جہاں آج چلے ہیں

ڈیوڑھی پہ سواری کے لیے لوگ ہیں تیار
ناقوں پہ ادھر کستے ہیں جھولیں شتر اسوار
دکانوں میں بیٹھے ہیں پیادے سر بازار
ہتھیار لگائے ہوئے حاضر ہیں جلودار
رستے پہ سواروں نے پرے باندھ دیئے ہیں
سونے کے عصا ہاتھ میں خاموش لیئے ہیں 

جاروب کشی راہ میں ہوتی ہے سراسر
رستا تو مصفا ہے مگر دل ہے مکدر
مشکیں لیئے سقے چلے آتے ہیں برابر
فواروں سے چھڑکاؤ بھی ہوتے ہیں زمیں پر
لڑکا بھی کوئی بام پہ جانے نہیں پاتا
سب بند ہیں رستے کوئی آنے نہیں پاتا

ناگاہ یہ ڈیوڑھی سے محلدار پکاری
مسند سے حضور اٹھی ہیں ہاں لاؤ سواری
فراشوں کو دربان جو پکارے کئی باری
پردے کی قناتیں بھی وہیں کھنچ گئیں ساری
افسوس سواری کا یہ سامان اُدھر ہو
اور قید میں احمد کی نواسی کھلے سر ہو

ہند اپنے محل سے ہوئی ناگاہ برآمد
شاہزادی ہو جوں باحشم و جاہ برآمد
سب خاص کنیزیں ہوئیں ہمراہ برآمد
اختر لیئے گویا کہ ہوا ماه برآمد
آ بیٹھی محافہ میں جو نہوڑائے وہ سر کو
ڈنکے پہ سواری کی لگی چوب اُدھر کو

باجوں کی سلامی کا ہوا چار طرف غل
وہ دھوم وہ شوکت وہ سواری کا تجمل
شاہانہ حشم ہند کے ہمراہ تھا بالکل
وہ قید ہیں جن کو کہ نبی سے ہے توسل
رنگ اڑتا ہے دم گھٹتا ہے گھبراتی ہے زینب
چادر جو نہیں سر پہ مری جاتی ہے زینب

ڈنکے کی صدا سن کے دھڑکتا ہے ہر اک دل
واں غل ہے سواری کا ادھر شور سلاسل
سیدانیاں بے تیغ ہوئی جاتی ہیں بسمل
کہتی ہیں کہ یا عقدہ کشا حل کرو مشکل
ہے ہے زن حاکم کی سواری تو قریں ہے
مخفی ہوں کہاں ہم کوئی گوشہ بھی نہیں ہے

ہے دختر خاتونِ قیامت کا عجب حال
بکھرے ہوئے ہیں دوش پہ سب گرد بھرے بال
فضہ سے یہ فرماتی ہیں وہ صاحب اقبال
لا دے مجھے گر کوئی تیرے پاس ہو رومال
پردہ ہو کچھ ایسا کہ نہ دیکھے مجھے آ کے
پیچھے ترے بیٹھوں گی میں چہرے کو چھپا کے

وہ کہتی تھی سر پیٹ کے اور کوٹ کے چھاتی
صدقے کیا رومال یہ لونڈی ابھی لاتی
معصوم کو یوں دھوپ میں میں چھوڑ کے آتی
ہوتا تو میں اصغر کے نہ لاشے پہ اُڑھاتی
گھر لٹ گیا زنداں میں سوا خاک کے کیا ہے
رومال نہ حیدر کا نہ زہرا کی ردا ہے

فرماتی ہیں تب ہاتھ اٹھا کر سوئے افلاک
یارب میں ترے شیر کی ہوں دختر غم ناک
آتی ہے خرابہ میں زن حاکم سفاک
میں قیدیوں میں بیٹھی ہوں چہرے پہ ملے خاک
ہر چند کہ آغوش میں زہرا کے پلی ہوں
اُس پر نہ یہ ثابت ہو کہ میں بنت علی ہوں

یا رب تو مرے حال کا ہے عالم و دانا
ناموس محمد سے ہے برگشتہ زمانا
پردا مرا رکھ لے کہ نہ ہو ہند کا آنا
اس حال سے اس کو مری صورت نہ دکھانا
وہ تخت نشیں آج ہے میں خاک نشیں ہوں
اس سے تو یہ بہتر ہے کہ پیوند زمیں ہوں

بانو سے یہ فرماتی تھی با گریہ و زاری
آگاہ نہیں وہ ابھی صورت سے تمھاری
سنتی ہوں قریب درِ زنداں ہے سواری
منھ اس کو نہ دکھلاؤں گی میں شرم کی ماری
پوچھے تویہ کہنا کہ سفر کر گئی زینب
تم ملنے اب آئی ہو کہ جب مر گئی زینب

آگے تو وہ کرتی تھی ادب سے مجھے تسلیم
اوٹھتی تھی مرے واسطے بھابی پئے تعظیم
میں آج ہوں محتاج وہ مختار زر و سیم
اب ہے نہ وہ عزت نہ و حشمت نہ وہ تکریم
کیا لطف ملاقات ہے آوارہ وطن سے
جکڑے ہوئے بازو تو ابھی تک ہیں رسن سے

میں سب سے کہے رکھتی ہوں یہاں ہند جو آئے
ناداں ہو کہ دانا کوئی مجھ کو نہ بتائے
جب تک کہ خرابے سے وہ گھر اپنے نہ جائے
سب بیٹھے رہیں بالوں سے چہروں کو چھپائے
نکلے نہ صدا مہر خموشی ہو وہاں پر
لاوے نہ کوئی نام بزرگوں کا زباں پر

سمجھا کے سکینہ سے کہا سُن لو میں واری
ہے گرم خبر ہند کی آتی ہے سواری
پوچھے جو مجھے کون ہے یہ ظلم کی ماری
کہیو نہ کہ زینب ہے پھوپھی جان ہماری
رشتہ شہِ والا سے جتانا نہ کسی کا
قربان گئی نام بتانا نہ کسی کا

گر پوچھے کہ تقصیر تمھاری کہو کیا ہے
کس جرم پہ حاکم نے تمھیں قید کیا ہے
کہیو کہ اس احوال سے آگاہ خدا ہے
مجھ کو نہیں معلوم کہ کیا اپنی خطا ہے
گھر ظلم کے تیغوں سے ہوا صاف ہمارا
اب حشر پہ موقوف ہوا انصاف ہمارا

یوں کہنے لگی بھر کے دم سرد وہ ناداں
میں حکم سے باہر نہیں اچھا پھوپی اماں
نام آپ کا ہرگز نہ بتائے گی یہ ناداں
کھانے کی نہ طالب ہوں نہ پانی کی ہوں خواہاں
ہے دل کو قلق اور تو کیا پوچھونگی اس سے
بچھڑے ہوئے بابا کا پتہ پوچھونگی اس سے

یہ سُن کے سراسیمہ گئی تا در زنداں
آہٹ جو سنی بولے یہ زنداں کے نگہباں
کون آتا ہے یہ قیدیوں کا کام ہے کیا یاں
آہستہ یہ زینب نے کہا بادل نالاں
زنداں میں سوا قیدیوں کے کس کا گزر ہے
سنتی ہوں کہ یاں ہند کے آنے کی خبر ہے

وہ بولے کہ ہاں صبح سے ہم لوگ ہیں تیار
کمروں سے اسی واسطے کھولے نہیں ہتھیار
آمد کی خبر کہہ گیا ہے آکے خبردار
تسلیم کو صف بستہ کھڑے ہیں سبھی سالار
کیا دور ہے گر آن کے دے داد تمھاری
تاثیر بہت رکھتی ہے فریاد تمھاری

جب تک کہ نہو روح کو قالب سے جدائی
ملتی نہیں یاں سے کسی قیدی کو رہائی
کیا جانے کہ کیا ہے خبر اس بی بی نے پائی
اب تک کبھی زنداں میں سواری نہیں آئی
لڑکا کوئی لے یا کسی لڑکی کی طلب ہے
بے وجہ نہیں کچھ نہ کچھ اس کا بھی سبب ہے

یہ سنتے ہی زینب کی لگی چھاتی دھڑکنے
مڑ مڑ کے سکینہ کو لگی یاس سے تکنے
گھبرا گئی آنکھوں سے لگے آنسو ٹپکنے
دروازۂ زنداں سے لگی سر کو پٹکنے
رونے کی صدا سن کے یہ گھبرائی سکینہ
سر پیٹتی ڈیوڑھی میں چلی آئی سکینہ

سینہ سے اُٹھا ہاتھ یہ چلّائی وہ ناداں
جی ڈرتا ہی لیلو مجھے گودی میں پھوپی جاں
کیا ہو گیا کیوں سر کو پٹکتی ہو میں قرباں
بتلاؤ تو کیا کہتے ہیں زنداں کے نگہباں
بچپن پہ ہمارے نہ ترس کھائے گا کوئی
کیا ہم کو پھوپی چھین کے لے جائے گا کوئی

زینب نے کہا تم نہ ڈرو تم پہ میں واری
کیا ہوتا ہے کہنے دو جو کچھ کہتے ہیں ناری
جینی ہے ابھی تو اسد اللہ کی پیاری
وہ کون ہے چھینے گا جو بچی کو ہماری
بگڑوں تو ابھی خاک میں اعدا کو ملا دوں
میں چاہوں ابھی عرش الہی کو ہلا دوں

دربان نے پوچھا یہی لڑکی ہے سکینہ
عاشق تھے اسی بیٹی کے سلطان مدینہ
پیٹا یہی کرتی ہے سحر تک سر و سینہ
اچھا تو ہے فرزندی میں دینے کا قرینہ
بچا نہ ہو جس میں وہ گھر آباد نہیں ہے
سچ ہے زن حاکم کے بھی اولاد نہیں ہے

زینب نے کہا گو کہ ہوں بے وارث و والی
یہ مجھ پہ مصیبت مری تقدیر نے ڈالی
فرزندی میں دوں ہو جو مری گود کی پالی
پوتی اسد اللہ کی بنت شہِ عالی
مر جاؤں گی چین آئے گا کیونکر مرے جی کو
ٹکڑا کوئی دیتا ہے کلیجہ کا کسی کو

للہ اسیروں کو نہ تشویش میں ڈالو
یہ بات نہ سن لے کوئی منھ سے نہ نکالو
احسان بڑا ہو جو اس آفت سے بچا لو
ہمراز کوئی ہند کی ہوئے تو بلا لو
یاں کوئی تماشا نہیں جانوں پہ بنی ہے
زنجیروں کی جھنکاریں ہیں اور سینہ زنی ہے

تاریکی ہے ایسی کہ برابر ہی ہے دن رات
اک قبر میں ہم لوگ بسر کرتے ہیں اوقات
حجرہ ہے ہر ایک مسکن آفات و بلایات
یاں کون کرے گا زن حاکم کی مدارات
مسند ہے نہ تکیہ ہے نہ ہموار زمیں ہے
مٹی میں اٹا کوئی کہیں کوئی کہیں ہے

سمجھا کے کہیں آنے سے یاں فائدہ کیا ہے
تم زوجہ حاکم ہو یہ زندان بلا ہے
کوئی تو سسکتا ہے کوئی غش میں پڑا ہے
پہونچے نہ کچھ آسیب کہ یہ خوف کی جا ہے
کہدو کہ ادھر ہند کا آنا نہیں بہتر
ٹوٹے ہوئے گھر میں اُسے لانا نہیں بہتر

دالان کی چھت سے ہے زبس خاک فشانی
دل فیدیوں کے ڈر سے ہوئے جاتے ہیں پانی
کرتا اسے ہر ایک ہے آزار رسانی
قیدی کا گر اک دم ہے تو سو دشمن جانی
جانیں جو اسیروں کی یہاں جاتی ہیں اکثر
راتوں کو صدائیں بھی مہیب آتی ہیں اکثر

بوسیدہ چھتوں میں ہیں لٹکتے ہوئے جالے
استادہ ہیں ٹوٹی ہوئے کڑیوں کو سنبھالے
دیواریں بھی سب کالی ہیں روزن بھی ہیں کالے
افعی بھی ہیں روزن سے زبانوں کو نکالے
برسوں سے یہ گھر مسکن آسیب و بلا ہے
نہ شمع جلی ہے نہ چراغ اس میں جلا ہے

زینب یہ ابھی کہتی تھی با گریہ و زاری
جو شور ہوا ہند کی آ پہونچی سواری
ڈیوڑھی پہ لگیں آن کی اسواریاں ساری
لشکر کے نقیبوں نے سلامی بھی اتاری
اقبال و ترقی کی نقیبوں نے دعا دی
آمیں کی خوشی ہو کے خواصوں نے صدا دی

کھلوایا جو ہیں ہند نے قفل در زنداں
تب عرض یہ کرنے لگے زنداں کے نگہاں
رکھنا قدم اس گھر میں نہیں آپ کے شایاں
حجرے سے بلا لیتے ہیں ہم قیدیوں کو یاں
چونکائیں گے گر غش میں پڑے ہوئیں گے قیدی
صف باندھ کے خدمت میں کھڑے ہوئیں گے قیدی

ایک شخص ہے ان قیدیوں میں صاحب آزار
دم توڑتا ہے ڈیوڑھی کے نزدیک وہ بیمار
چہرے سے نمودار ہیں سب موت کے آثار
یہ باپ کا غم ہے کہ نہیں جینے کا زنہار
نے غم اسے اپنا ہے نہ بربادی کا گھر کی
ہے لب پہ صدا ہائے پدر ہائے پدر کی

یہ سن کے کہا ہند نے میں جاؤں گی کچھ ہو
بس کہکے یہ داخل ہوئی زنداں میں وہ خوش خو
بیمار کو دیکھا تو یہ کہنے لگی رو رو
پوچھو تو کوئی کونسا دُکھ ہے اسے لوگو
بالیں پہ نہ ہمدرد نہ غمخوار ہے کوئی
ہے ہے نہ دوا ہے نہ پرستار ہے کوئی

یہ حسن یہ صورت یہ جوانی یہ نقاہت
یہ قید کی تکلیف یہ آزار کی شدت
اس خاک نشینی میں یہ شان اور یہ شوکت
آنکھوں کے تلے پھر گئی شپّیر کی صورت
خالی کبھی گردش سے زمانہ تو نہیں ہے
ہے ہے کوئی حضرت کا یگانہ تو نہیں ہے

کس جرم پہ اس شخص کا حاکم ہوا دشمن
انصاف کرو طوق کے قابل ہے یہ گردن
یہ ساعد نازک یہ گراں حلقہ آہن
یی سخت زمیں ہے غضب اور پھول سا یہ تن
مہماں ہے کوئی دم کا اجل سر پہ کھڑی ہے
سوجے ہوئے ان پاؤں میں زنجیر پڑی ہے

مجھ کو تو غش آتا ہے کوئی پاس تو جاؤ
گردن کے تلے ہاتھ ذرا دے کے اُٹھاؤ
چہرے پہ چھڑکنے کے لیئے پانی تو لاؤ
زندہ ہے کہ مُردہ کوئی شانہ تو ہلاؤ
بیمار سے مظلوم سے کیا شرم ہے لوگو
دیکھو تو بدن سرد ہے یا گرم ہے لوگو

لب خشک ہیں ظاہر ہے کہ پایا نہیں پانی
اس پر بھی ہے کیا نازکی و غنچہ دہانی
لو گیسوؤں والا بھی ہے یہ یوسف ثانی
ہے یہ تو محمدؐ کے گھرانے کی نشانی
اس باپ کو دیکھو یہ پسر جس سے چھٹا ہے
معلوم ہوا گھر کسی سید کا لٹا ہے

سجدے کا نشاں ہے کہ چمکتا ہے ستارا
ہے نکہت گیسوے خجل عنبر سارا
ہر عضو ہے گویا ید قدرت نے سنوارا
یوسف کو فلک لایا ہے زنداں میں دوبارا
تکیہ جو نہیں گرد سے زنداں کی بھرے ہیں
رخسار وہ نازک ہیں کہ دو پھول کھلے ہیں

کیونکر گلا طوق کے لنگر کو سنبھالے
اے چاند گہن سے تجھے اللہ نکالے
تابندہ ہیں موتی کی طرح پاؤں کے چھالے
آفت میں نہیں بیڑیوں کے ڈالنے والے
بیمار کو حجرے میں جدا بند کیا ہے
خورشید کو زنجیر میں پابند کیا ہے

آخر یہ کہا ہند نے بازو کو ہلا کر
اے بندۂ مقبول ذرا چشم تو وا کر
شدت جو مرض کی ہے تو کچھ اپنی دوا کر
لوٹا ہو جو حاکم نے تو سمجھاؤں میں جا کر
لے مجھ سے کہ قبضہ ہے زر و مال پہ میرا
دل ہوتا ہے ٹکڑے ترے احوال پہ میرا

یہ سنتے ہی سجاد حزیں ہوش میں آئے
اُٹھے سر پرنور کو سینہ پہ جھکائے
آہستہ نقاہت سے سخن لب پہ یہ لائے
تو خالق اکبر سے جزا خیر کی پائے
کیا رنج میں ڈالوں تجھے حال اپنا سنا کے
اک بندۂ ناچیز ہوں بندوں میں خدا کے

کیا منھ جو زباں سے ہو ادا شکر الہی
کچھ ہوئے گی بہتر مرے حق میں یہ تباہی
ذات اُس کی ہے دانائے سفیدی و سیاہی
چاہے تو وہ بخشے ابھی محتاج کو شاہی
فیاض معین الضعفا نام ہے اس کا
بندوں پہ سدا لطف کرم عام ہے اس کا

یوسف کے تو احوال سے ماہر ہے خدائی
پہلے تو گرا آئے انھیں چاہ میں بھائی
جب چاہ سے دی خالق اکبر نے رہائی
تقدیر انھیں مصر کے بازار میں لائی
وہ قید میں ہم سے بھی سو ازار و حزیں تھے
زنداں سے رہائی جو ملی تخت نشیں تھے

شادی کی نہ شادی ہے نہ غم کا ہمیں غم ہے
چھٹنے کی خوشی کچھ نہ اسیری کا الم ہے
شاکی نہیں ہم پر تو بڑا اس کا کرم ہے
ہیں خلقت انساں سے کچھ احسان یہ کم ہے
گر درد دیا ہے تو دوا بھی وہی دے گا
بیمار اُسی کے ہیں شفا بھی وہی دے گا

جس دن سے وہ گھر لٹ گیا اپنا یہی گھر ہے
یہ فرش زمیں بستر سنجاب پہ ور ہے
نہ طوق سے نقصان نہ بیڑی سے ضرر ہے
چھالے یہ نہیں زیر قدم گنج گہر ہے
کس سے کہیں لذت جو تباہی میں ملی ہے
دولت یہ ہمیں راہِ الہی میں ملی ہے

جو قید میں ہے رنج سمجھتا ہوں میں راحت
بھیجا تجھے مجھ تک جو یہ ہے اس کی عنایت
ماں باپ سے بندوں پہ سوا اس کی ہی شفقت
اس بندہ نوازی پہ بھی ہم کرتے ہیں غفلت
عاجز ہے زباں شکر خدا ہو نہیں سکتا
جو حق عبادت ہے ادا ہو نہیں سکتا

حاکم سے جو کہتی ہے سفارش کو ہماری
نہ طوق گراں ہم پہ نہ زنجیر ہے بھاری
یہ درد تو سہہ لیں گے کچھ ایسے نہیں عاری
ہو اُن کی دوا دل پہ جو کچھ زخم ہے کاری
زنداں سے چھڑایا ہے اگر اپنے کرم سے
پائیں گی رہائی تو نہ ہم قید الم سے

وہ بولے نہیں کوئی عزیزوں میں تمھارے
اس وقت میں کیا ہو گئے سب تم سے کنارے
فرمایا کہ سب گلشن ہستی سے سدھارے
ڈھونڈھے کسے یہ زارِ حزیں کس کو پکارے
فریاد تو تو نے بھی سنی ہوگی یقیں ہے
کچھ بیبیاں ہمراہ ہیں اور کوئی نہیں ہے

کہنے لگی گھبرا کے یہ اک ہند کی ہمراز
سنتی ہوں عجب صوت حسن اور عجب آواز
باتوں میں فصیحان عرب کا ہے سب انداز
تقریر مسلسل کے یہ فقرے ہیں کہ اعجاز
دل دکھ گئے جب اس نے دم سرد بھرا ہے
بیمار کے باتوں میں عجب درد بھرا ہے

ایک بولی کہ احوال مفصل نہ سنایا
نام اپنے عزیزوں میں کسی کا نہ بتایا
جز شکر کوئی حرف زباں پر نہیں لایا
کیا وجہ جو اس شخص نے حال اپنا چھپایا
صدمے تو سب اس کے دل ناشاد کو پہنچے
فریاد کرے جب تو کوئی داد کو پہونچے

ان عورتوں سے ہند یہ بولی بدل زار
اللہ کرے خیر کچھ اچھے نہیں آثار
یہ اور کسی کا لب و لہجہ نہیں زنہار
ساری یہ محمد کے گھرانے کی ہے گفتار
تقریر کے انداز کو پہچان گئی میں
باتیں یہ نبی زادوں کی ہیں جان گئی میں

بولی کوئی اب بیبیوں کا دیکھو ذرا حال
ہند آگے بڑھی آنکھوں پہ رکھے ہوئے رومال
وہاں دیکھا تو ہیں بیبیاں بکھرائے ہوئے بال
بیٹھی ہیں زمیں پر مگر اللہ رے اقبال
بالوں میں یہ صورت ہے ہر اک خستہ جگر کی
جس طرح جھلک ابر تنک میں ہو قمر کی

تھا ہند کو بھی اپنی وجاہت پہ بہت ناز
پر ہوش انہیں دیکھتے ہی کر گئے پرواز
بولی کہ زہے شان و زہے حشمت و اعجاز
ہے صاف جو شاہزادیوں کا ہوتا ہے انداز
سب غیرت خورشید ہیں سب ماہ جبیں ہیں
گو خاک پہ بیٹھی ہیں مگر عرش نشیں ہیں

گزری ہے نظر سے مرے سب طرح کی خلقت
دیکھی نہیں یہ شکل نہ یہ شان نہ شوکت
سب فاطمہ زہرا کے گھرانے کی ہے خصلت
لیکن وہ کہاں اور یہ کہاں ہے مجھے حیرت
یہ فرق ہے ان لوگوں میں اور شہ کے حرم میں
وہ فاطمہ کے گھر میں یہ زندانِ ستم میں

میں بھی کہوں کیا پیچ پڑا ان پہ خدایا
خورشید نے جن کا کبھی دیکھا نہیں سایا
اس گھر میں تو بے اذن فرشتہ نہیں آیا
تقدیر نے ایسوں کو اس آفت میں پھنسایا
یہ وہم بھی گزرا ہے جو کچھ میرے گماں میں
اک شکل کے انسان بھی ہوتے ہیں جہاں میں

یہ سچ ہے بزرگ ان کے ہوئے خلد کو راہی
سلطان رسالت کے عزیز اور یہ تباہی
جیتا ہے ابھی تو پسر شیر الٰہی
بخشی ہے خدا نے جسے کونین کی شاہی
آباد ہے اولاد سے گھر رشک چمن ہے
زہرا کی جگہ حضرت زینب سی بہن ہے

یہ سچ ہے پہ حیرت میں ہوں میں درد کی ماری
یاں ہوتے ہیں کیوں خود بخود آنسو مرے جاری
کتنا دل بیتاب کو روکا کئی باری
پر جان سنبھلتی نہیں بے گریہ و زاری
کیا وجہ جو دم سینے میں گھبراتا ہے لوگو
میرا تو جگر منہ کو چلا آتا ہے لوگو

آخر یہ کہا ہند نے اے بیبیو بولو
عورت ہوں میں پردہ ہے عبث منھ کو تو کھولو
مانع نہیں رونا اگر آتا ہے تو رو لو
یہ گرد بھرے چاند سے منھ اشکوں سے دھولو
ہر چند نہیں حال سے آگاہ تمھارے
منھ ڈھانپ کے میں روؤں گی ہمراہ تمھارے

مجھ پر بھی کئی دن سے غم و رنج ہے طاری
راتوں کو میں گھر میں بھی کیا کرتی ہوں زاری
کیا قوم ہے مجھ سے تو حقیقت کہو ساری
سیدانیاں گر ہو تو میں لونڈی ہوں تمھاری
گھر میں تو ہوں ظالم کے مگر اہل وفا ہوں
میں نام پہ اولاد پیمبر کے فدا ہوں

جب شرم سے کھولے نہ کسی نے لب گفتار
بانو کے قریں بیٹھ گئی تب وہ دل افگار
چہرے پہ نظر آئے شرافت کے جو آثار
بولی کہ میں ان بیبیوں کی آپ ہی سروار
شکل آپ کے دل سے بخدا بھا گئی مجھ کو
مشتاق تھی میں جن کی وہ بو آگئی مجھ کو

نام اپنے وطن کا تو بتا دو مجھے للہ
بولو کہ مرے دل پہ ہو اب صدمۂ جانکاه
کیوں بیبیو زہرا کے بھی گھر سے ہے تمھیں راہ
تم میں کوئی فرزند علی سے بھی ہے آگاہ
دیدار شہِ دیں سے سرافراز ہوئی ہو
زہرا کی زیارت سے بھی ممتاز ہوئی ہو

صدقے گئی بتلائیے ہے آپ کا کیا نام
بولیں تمھیں رانڈوں کے بھلا نام سے کیا کام
دن رات تڑپنا ہے تو رونا سحر و شام
بے قبر میں سوئے نہ ملے گا مجھے آرام
کو کھ اُجڑی ہوں آوارہ وطن کہتے ہیں مجھ کو
قیدی ہوں گرفتار رسن کہتے ہیں مجھ کو

کیونکر مجھے جانا کہ تمھیں سب کی ہو سردار
ان قیدیوں میں میں بھی ہوں اک بیکس و ناچار
ہر شخص کو تعظیم انھیں کی ہے سزاوار
مالک نہیں میں ان کی یہ سب میری ہیں مختار
سرداری کا کیا ذکر ہے ہمسر بھی نہیں ہوں
میں ان کی کنیزوں کے برابر بھی نہیں ہوں

ان باتوں میں زینب پہ نظر جا پڑی ناگاہ
کچھ سوچ کر بے ساختہ کی ہند نے اک آہ
رخساروں سے بالوں کو ہٹایا تو کہا واہ
اس حسن سے ہو صاف عیاں قدرت الله
چھپ سکتیں نگاہوں سے مری اب تو نہیں تم
للہ کہو حضرت زینب تو نہیں تم

گو تم مجھے پہچانو کہ خاطر سے بھلاؤ
میں نے تمھیں پہچان لیا اب نہ چھپاؤ
چھپ سکتی ہو کیا زانو سے گردن تو اُٹھاؤ
جی بھر کے بلائیں تو میں لوں چہرے کی آؤ
منہ فاطمہ کے لال سے کیوں منھ موڑ کے آئیں
ہے ہے مرے آقا کو کہاں چھوڑ کے آئیں

بھائی سے جدا ہوتی نہ تھیں تم کبھی اک دم
کس طرح ہوئے تم سے جدا قبلۂ عالم
آرام سے یثرب میں رہا کرتے تھے باہم
کیا ہو گیا کیوں تم نے بچھائی صف ماتم
کر دو مری تسکین کہ کہاں سرور دیں ہیں
شپیر کے دشمن تو کہیں قید نہیں ہیں

اس ذکر سے سینہ میں ہوا دل تہہ و بالا
تھرا کے بہت آپ کو زینب نے سنبھالا
چھاتی تو بھر آئی تھی مگر رونے کو ٹالا
چپ رہ گئی کچھ حرف زباں سے نہ نکالا
تھا سوچ کہ اس راز کا کہنا نہیں اچھا
دل کہتا تھا خاموش بھی رہنا نہیں اچھا

فرمایا کہ اے ہند کدھر دھیان ہے تیرا
بیٹا نہ جہاں میں ہے نہ بھائی کوئی میرا
بطحا میں سکونت نہ مدینہ میں ہے ڈیرا
کیا سمجھی ہے کس وہم نے دل کو تیرے گھیرا
ماں فاطمہ میری نہ پدر شیر خدا ہے
کس بی بی سے نسبت مری دی تو نے یہ کیا ہے

عاقل ہیں خواصیں تری اور تو بھی ہے دانا
وہ قید کے لائق تھی جو زینب مجھے جانا
ہوتے جو شہنشاہ رسالت مرے نانا
کچھ قید سے مشکل تھا نواسے کو چھڑانا
بھوکوں کو کھلاتے ہیں ہمیں دیتے نہ حیدر
زنداں میں ہماری ہی خبر لیتے نہ حیدر

انصاف سے تو کہہ کہ تو ہے صاحب ادراک
زینب کو کبھی دیکھا تھا چہرے پہ ملے خاک
عریاں کبھی اس بی بی کا رہتا تھا سر پاک
ایسا ہی پہنتی تھیں وہ پیراہن صد چاک
شاہزادی کو دی بیکس و مجبور سے نسبت
تو خاک کو دیتی ہے عبث نور سے نسبت

شپیر کی ہوتی جو بہن میں جگر افگار
مقدور کسی کا تھا جو دیتا مجھے آزار
جس بی بی کا شوہر ہو بن جعفر طیار
کر سکتا ہے کوئی اُسے زنداں میں گرفتار
ماں اُس کی محمد سے شہنشاہ کی بیٹی
رسّی میں بندھی ہوتی یداللہ کی بیٹی

گھبرا کے کہا ہند نے ہے ہے میں کروں کیا
یہ راز کسی طرح سے مجھ پر نہیں کھلتا
میں کہتی ہوں زینب ہو تمھیں دختر زہرا
یہ کہتی ہیں مجھ کو نہیں کچھ ان سے علاقہ
کب اُن سے کھلا کچھ جو کسی اور سے پوچھوں
سب حال چھپاتے ہیں میں کس طور سے پوچھوں

کہنی لگی ایک جاریہ ہند خوش انجام
کوٹھے پہ محل کے جو چڑھی تھی میں سر شام
برپا تھا اسی گھر میں عجب طرح کا کہرام
میں دیر تلک بیٹھ کے روئی تھی لب بام
ذکر ان کی زبانوں پہ نہ تھا اور کسی کا
تھا شور فقط ہائے حسین ابن علی کا

زینب جنھیں تم سمجھی ہو ان کا تھا عجب حال
کرتی تھیں یہی سینہ زنی کھولے ہوئے بال
کہتی تھیں جلا خیمہ ہوئے قید لٹا مال
لی کچھ نہ بہن کی خبر اے فاطمہ کے لال
اب تک نہ ملا غسل نہ تربت میں گڑے ہو
گردن کو کٹائے ہوئے جنگل میں پڑے ہو

آنکھوں میں بھرے اشک یہ لڑکی جو ہے خاموش
کرتے پہ لہو جس کے ہے زخمی ہے بن گوش
اُس وقت یہ تھا باپ کی الفت کا اسے جوش
سر پیٹتے ہی پیٹتے بس ہو گئی خاموش
ہوش آیا تو چلّائی کہ آؤ مرے بابا
چھاتی پہ سکینہ کو سلاؤ مرے بابا

اس وقت نہیں بولتی دہشت سے تمھاری
شپیر کی بیٹی ہے یہی ظلم کی ماری
سچ سمجھی ہو میں آپ کی پہچان کے واری
بی بی یہی زینب ہے ید اللہ کی پیاری
جز دختر زہرا یہ نہیں شان کسی کی
شپیر کا پُرسا دو نواسی کو نبی کی

یہ سنتے ہی زینب کو نہ کچھ بات بن آئی
بس اُٹھ کے پچھاڑ اس نے وہیں خاک پہ کھائی
چلائی یہ سر پیٹ کے اور دے کے دُہائی
اے ہند شہادت شہ مظلوم نے پائی
مظلوم کو مغموم کو دکھ پائے کو مارا
ہے ہے مرے آگے مرے ماں جائے کو مارا

ہے ہے مرے آگے انھیں گھوڑے سے گرایا
ہر زخم سے پھٹ کر یہ بہا خوں کہ غش آیا
جلاد نے جب حلق پہ خنجر کو پھرایا
زہرا کھڑی چلاتی تھی ہے ہے مرا جایا
تعظیم کو امّاں کی نہ اٹھ سکتے تھے بھائی
کٹتا تھا گلا اور مرا منھ تکتے تھے بھائی

افسوس ہے افسوس ہے فریاد ہے فریاد
خاتونِ قیامت کی کمائی ہوئی برباد
مظلوم پہ سید پہ مسافر پہ یہ بیداد
گردن کی رگیں تیغ تلے چھاتی پہ جلاد
دولت کو ید اللہ کی لوٹا مرے آگے
فوارۂ خوں حلق سے چھوٹا مرے آگے

آگے مرے تن سے سر شپیر اتارا
ماں جائے کے بدلے مجھے برچھی سے نہ مارا
وہ اُٹھ گیا دنیا سے جو وارث تھا ہمارا
تو نے جسے دیکھا تھا وہ گھر لٹ گیا سارا
سینہ سے مری جان سفر کر نہیں جاتی
بچوں کو تو موت آگئی میں مر نہیں جاتی

وہ بولی کہ اللہ نے دی تھی کبھی اولاد
فرمایا کہ ہاں بیٹوں سے گھر تھا کبھی آباد
وہ قتل ہوئے ایک یہ ہے قیر کی بیداد
اٹھارہ برس کی مری دولت ہوئی برباد
گھر لٹ گیا ہے وارث و والی ہوئی بی بی
بچوں سے بھری گود یہ خالی ہوئی بی بی

کیا کیا نہ ستم ہو گئے کس کس کا کہوں حال
اکبر سا بھتیجا جسے اٹھارھواں تھا سال
ہمشکل پیمبر تھا وہی صاحب اقبال
جو کوٹتی ہو سینہ وہ اس بی بی کا تھا لال
کیا شرح کروں بانوئے مغموم کے آگے
نیزے اُسے مارے شہ مظلوم کے آگے

دو بیٹے مرے مارے گئے عاشق شپیر
قاسم سے بھتیجے پہ چلی ظلم کی شمشیر
عباس دلاور کی ملی خاک میں تصویر
بے جرم گلے پر علی اصغر کے لگا تیر
سو داغ ہیں کچھ ایک تو مجھ کو نہیں غم ہے
یہ رانڈیں ہیں اور عابد بیمار کا دم ہے

زینب سے حقیقت جو سنی ہند نے ساری
زنداں میں ہوا حشر یہ کی گریہ و زاری
ہاتھوں کو اٹھا کر سوئے مقتل یہ پکاری
یا شاہ میں قربان غریبی پہ تمھاری
بسمل تہہ شمشیر دو دم ہو گئے آقا
پردیس میں تم پر یہ ستم ہو گئے آقا

اے شاہ غربیاں ترے بچوں کے میں قرباں
جنگل میں وطن چھوڑ کے سب ہو گئے بے جاں
زنداں میں گرفتار ہوئی زینب ذی شاں
بطحا ہوا برباد مدینہ ہوا ویراں
اے تشنہ لب و صابر و شاکر ترے صدقے
اے قبر پیمبر کے مجاور ترے صدقے

پھر کہنے لگی قدموں سے زینب کے لپٹ کر
ہے ہے مری بی بی یہ ستم ہو گئے تم پر
کن آنکھوں سے دیکھوں یہ اسیری یہ کھلا سر
صدقے گئی لونڈی ہوں میں اوڑھے ہوئے چادر
صندوق مرے گھر میں بھرے زیور و زر سے
درکار ہو جو کچھ وہ منگا لو مرے گھر سے

زینب نے کہا تجھ کو مبارک کرے اللہ
زیور سے کہیں سوگ نشیں ہوتے ہیں آگاہ
سر پر ابھی کس طرح سے اوڑھوں میں ردا آہ
محتاج کفن رن میں ہے لاش شہِ ذیجاہ
اب چہروں کا پردا یہ کھلے موہیں ہمارے
رسّی کے نشاں جوشن بازو ہیں ہمارے

ہم بے سر و سامانوں کو کیا چاہئیے ساماں
ملبوس سیہ بال کھلے چاک گریباں
درکار نہیں کچھ مجھے اسباب مگر ہاں
سر شہ کا منگا دے تو بڑا ہو ترا احساں
مدت سے جو دیکھا نہیں دل غم سے بھرا ہے
سنتی ہوں کہ حاکم کے خزانہ میں دھرا ہے

یہ ہند نے سنتے ہی منگایا سر شپیر
حاکم سے کوئی پوچھ کے لایا سر شپیر
ڈیوڑھی پہ ہوا شور کہ آیا سر شپیر
سجاد نے آنکھوں سے لگایا سر شپیر
تھراتے ہوئے خاک سے تعظیم کو اُٹھے
قیدی سر شبیر کی تسلیم کو اُٹھے

ڈیوڑھی پہ گئی ہند سراسیمہ و مضطر
اور نوچ کے سب پھیکنے دیا خاک پہ زیور
ڈیوڑھی سے پھری لیکے جو شہ کا سر اطہر
زنداں کی زمیں ہو گئی پرتو سے منور
چلائی سکینہ شہ والا کا سر آیا
دوڑو پھوپی اماں مرے بابا کا سر آیا

زنداں میں جولائی سر شہ ہند دل افگار
سب بی بیاں اُس سر پہ گریں دوڑ کے اک بار
چلاتی تھی سر پیٹ کے یوں زینب ناچار
اس شکل کے قربان بہن یا شہِ ابرار
سب روکتے تھے اور نہ ہٹتی تھی سکینہ
گر گر کے سر شہ سے لپٹتی تھی سکینہ

ماں کہتی تھی دم تن سے نکل جائے گا واری
منھ ڈھانپ کے کُرتے سے کرو گریہ و زاری
سر پیٹ کے چلّاتی تھی وہ درد کی ماری
اب جاتے ہیں تم لوگوں سے رخصت ہے ہماری
روتے ہوئے تشریف جو یاں لائے ہیں بابا
اقرار تھا لینے کو ہمیں آئے ہیں بابا

یہ کہتے ہی لپٹی سر سرور سے وہ مضطر
بوسے لیئے اور پیار سے منھ رکھ دیا منہ پر
وا ہو گئے سوکھے ہوئے شہ کے لب اطہر
چپ ہوگئی وہ منھ میں زباں باپ کی لیکر
ماں بہنوں پہ مرنا بھی نہ ظاہر ہوا اس کا
ایک آہ کے ہمراہ دم آخر ہوا اس کا

بانو نے کہا باپ سے بس مل چکیں واری
اب آؤ میں صدقے گئی گودی میں ہماری
دیکھا جو بدن سرد تو زینب یہ پکاری
گودی میں کسے لوگی سکینہ تو سدھاری
تنہا ہوئیں تم داغ تمھیں دے گئے شپیر
لینے جسے آئے تھے اُسے لے گئے شبیر

چلانے لگیں پیٹ کے سر بانوئے ذیشان
ہے ہے مری بچی تری مظلومی کے قربان
تم ہائے پدر ہائے پدر کہتی تھیں ہر آن
ہچکی بھی نہ آئی، کوئی دیتا نہیں یوں جان
کیا شاد گئیں باپ کے ہمراہ سکینہ
کہتے ہیں اسے عشق پدر واہ سکینہ

خاموش انیسؔ اب کہ جگر سینہ میں شق ہے
اب تاب سماعت نہیں دل کو یہ قلق ہے
حق یہ ہے کہ بس مرثیہ گوئی ترا حق ہے
جو بند ہے ماتم کے مرقع کا ورق ہے
سب راست ہیں باتیں سخن لاف نہیں ہے
افسوس مگر خلق میں انصاف نہیں ہے


رباعى

ہر شب غم شہ میں جان کھویا کیجے
ہر روز منہ آنسوؤں سے دھویا کیجے
بیدار اگر ہوں بخت خوابیدہ انیسؔ
حسرت ہے کہ خواب میں بھی رویا کیجے


مرثیہ 28

رن میں جس دم حر ذی شاں نے شہادت پائی
غل ہوا شاہ کے مہماں نے شہادت پائی
اسد بیشۂ ایماں نے شہادت پائی
یاورِ شاہِ شہیداں نے شہادت پائی
کبھی اس طرح نہ مہر فلک آرا چمکا
جس طرح حرؓ دلاور کا ستارا چمکا

شرف زاہد و عباد ہوا واہ رے حرؓ
زینت گلشن ایجاد ہوا واہ رے حرؓ
ثانی بوذرؓ و مقدادؓ ہوا واہ رے حرؓ
شاہ کا بندۂ آزاد ہو اواہ رے حرؓ
خاکساری ہو تو سر عرش سے جا ملتا ہے
یوہیں آقا کی غلامی کا صلہ ملتا ہے

وہی عاقل ہے جو عقبےٰ کا نہ جادہ چھوڑے
مال مصرف میں کفن سے نہ زیادہ چھوڑے
نفس امارہ بد خو کا ارادہ چھوڑے
ورق نیکی اعمال نہ سادہ چھوڑے
کھا لے کچھ گور کے پھر منھ کا نوالا ہوگا
قبر میں فوج نہ ہوگی نہ رسالا ہوگا

خوب سمجھا وہ کہ دنیا کی حقیقت کیا ہے
جو نہ مرتے ہوئے دے ساتھ وہ دولت کیا ہے
چار دن گر رہے حشمت تو وہ حشمت کیا ہے
گر ہے دانا تو زمیں کیا ہے زراعت کیا ہے
قبر مل جاتی ہے یا خاک میں تن ملتا ہے
مال دنیا سے ملا بھی تو کفن ملتا ہے

کیوں نہ حیرت ہو رفیقان شہ والا کو
حسن تقدیر نے اعلیٰ کیا یوں ادنےٰ کو
چاہیے جانب انجام نظر دانا کو
بڑھ کے اک قطرے نے شرمندہ کیا دریا کو
کس جگہ لطف شہ صابر و شاکر سے گیا
پہلے جنت میں حبیب ابن مظاہر سے گیا

واہ کیا رتبۂ عالی حرؓ ذی شاں کو ملا
آب کوثر شہِ مظلوم کے مہماں کو ملا
جس کا جو یاں تھا وہ فردوس کے خواہاں کو ملا
وہ ملا جو کہ نہ ہرگز کسی انساں کو ملا
باغ جنت میں بھی ہمسایۂ حیدر پایا
گھر بھی حضرت کے رفیقوں کے برابر پایا

پسر سعد نے شیطاں کی طرح بہکایا
دام تزویر میں لیکن نہ وہ دانا آیا
نہ تھما فوج میں جنت کا جو رستا پایا
شہ والا کی حضوری میں مقدر لایا
شاد حیدر تو خوشی حضرتِ شپیر ہوئے
دوست اللہ کے اٹھ اٹھ کے بغلگیر ہوئے

کیوں نہو ابن ید اللہ کا عاشق تھا حرؓ
جو ملا اوج اُسی اوج کے لائق تھا حرؓ
گو بظاہر تھا منافق پہ موافق تھا حرؓ
جو کہا تھا وہ کیا قول کا صادق تھا حرؓ
اُس کی مظلومی پہ کیونکر نہ محب سب روئیں
جس کو بھائی کی طرح حضرت زینب روئیں

نہ رہا چند نفر کا جو رسالا نہ رہا
کونسا چاند کا نقصاں ہے جو ہالا نہ رہا
مونہہ تو خولی کی طرح حشر میں کالا نہ رہا
کون سے رتبے میں لاکھوں سے دو بالا نہ رہا
یوں بھی دنیا سے مسافر کوئی کم نکلا ہے
زانوئے حضرت شپیر پہ دم نکلا ہے

اے خوشا حال کہ خاک در شپیر ملی
نیک صحبت کو بشر سمجھے کہ اکسیر ملی
نار سے نور ہوا عزت و توقیر ملی
شرط انصاف ہے ایسی کے تقدیر ملی
صحبت با دشہِ کون و مکاں میں پہنچا
پاؤں دوزخ سے بڑھاتے ہی جناں میں پنچا

مل کے آنکھوں کو جو چومے قدم شاہ زماں
تیرگی رخ کی سمٹ کر ہوئی سجدے کا نشاں
ہاتھ باندھے ہوئے آیا تو کھلے باب جناں
حُر کہاں زانوئے فرزند ید اللہ کہاں
لاکھ مردود جو بہکائیں تو کیا ہوتا ہے
بگڑی بنجاتی ہے جب فضل خدا ہوتا ہے

اک غلامی میں شہنشاہ کی کیا کیا پایا
کس نے پایا ہے زمانے میں یہ اعلےٰ پایا
حر کو حوریں بھی ملیں قصر معلےٰ پایا
وہم میں بھی جو نہ آتا تھا وہ پاپا پایا
بارک اللہ کی گردوں سے صدائیں آئیں
راہ میں تھا کہ بہشتوں کی ہوائیں آئیں

جیٹھ بیساکھ میں دنیا سے کیا تھا جو سفر
آب کوثر جو ملا سرد ہوئے قلب و جگر
گل شبنم کی طرح جسم عرق میں تھا جو تر
ہر طرف سے تھا اُسی سمت ہواؤں کا گزر
کبھی ماتھا کبھی چہرہ کبھی سینہ پونچھا
اپنے رومالوں سے حوروں نے پسینہ پونچھا

آگے رکھتا تھا طبق میووں کے رضواں لا کر
کوئی ہاتھوں میں لیے آتا تھا جام کوثر
شوق میں جب کہ لپٹ جاتی تھیں حوریں آکر
حر ذی جاہ جھکا لیتا تھا سر شرما کر
مسکرا دینے نے حوروں کے بھی دل مل ڈالے
ڈالیاں پھولوں کی تھیں چہروں پہ آنچل ڈالے

ڈالیاں سامنے ہیں پھولوں کی جس طرح دلہن
لہلہاتے ہیں نئے رنگ سے جنت کے چمن
بلبلیں شاخ گل تازہ پہ تھیں چہچہہ زن
مسکرانے میں کھلے جاتے تھے غنچوں کے دہن
خوان نعمت کہیں ساغر تھا کہیں پانی کا
شور تھا شاہ کے مہمان کی مہمانی کا

نظر آتے تھے جو کوثر کے چھلکتے ہوئے جام
منھ لگاتا تھا نہ پانی کو حُرؓ نیک انجام
کہتا تھا کچھ نہیں پانی سے زباں کو اب کام
دشت غربت میں کئی روز سے پیاسے ہیں امام
تیسرا دن ہے کہ پانی جو نہیں پاتے ہیں
بچے گھبرا کے قناتوں سے نکل آتے ہیں

حُر کا ماتم تھا کہ مرنے گئے میداں میں بریرؓ
لڑ کے لاکھوں سے ہوا خاتمہ اُن کا بالخیر
باغ جنت کی دکھائی اُنھیں تقدیر نے سیر
پہلے مقتل میں عزیزوں سے فدا ہوگئے غیر
صبح سے کرتے تھے دونوں جو دعا مرنے کی
پائی مسلم کے یتیموں نے رضا مرنے کی

گھر میں بن باپ کے بچوں کی جو لاشیں آئیں
اُٹھ کے ماں نے صف ماتم پہ پچھاڑیں کھائیں
عزتیں دونوں یتیموں نے برابر پائیں
بنت زہرا کبھی روئیں تو کبھی چلائیں
آہ و زاری میں کبھی سوئے نجف دیکھتی ہیں
کبھی منھ پھیر کے بیٹوں کی طرف دیکھتی ہیں

دونوں بیٹوں سے اشارا تھا کہ رخصت مانگو
سرخرو مجھ کو کرو اذنِ شہادت مانگو
جلد اللہ سے مر جانے کی ہمت مانگو
منھ میں خالق نے زباں دی ہے اجازت مانگو
نیمچے ہاتھوں سے چھوڑو سپروں کو رکھدو
قدم شاہ پہ جھک جھک کے سروں کو رکھدو

رات کو کہتے تھے جو کچھ وہ سخن بھول گئے
حسن تقریر میں انداز حسن بھول گئے
دار و گیر اسد قلعہ شکن بھول گئے
کیسے پوتے ہو کہ دادا کا چلن بھول گئے
بچے شیروں کے بگڑ جاتے ہیں رن پڑتے ہیں
دیکھو لاشوں کو جو غازی ہیں وہ یوں لڑتے ہیں

درد دل کہنے میں آقا سے حیا واہ ری شرم
چپ بھی رہتے ہیں طلبگار رضا واہ ری شرم
ایک مطلب نہ ہوا تم سے ادا واہ ری شرم
سب کے پیچھے تمھیں رہ جاؤ گے کیا وہ ری شرم
شہ کو صدقے گئی ماموں نہ کہو باپ کہو
میں نہ بولوں گی جو کہنا ہو وہ تم آپ کہو

اس خموشی کا سبب کیا ہے خدا خیر کرے
مجھ کو تو اور ہی دھڑکا ہے خدا خیر کرے
اب تو چپ رہنے کا چرچا ہے خدا خیر کرے
عقلیں ایسی نہ سن ایسا ہے خدا خیر کرے
کام آ جائے جو اولاد وہی کام کی ہے
ہائے تشویش بزرگوں کے مجھے نام کی ہے

قفل مطلب کی ہے مفتاح زباں کی تیزی
وقت پر چاہیئے بلبل کی طرح گل ریزی
طبع رنگیں ہو تو مشکل نہیں رنگ آمیزی
بات میں لطف ہو تقریر میں مطلب خیزی
شرم کس بات کی مطلب کے ادا کرنے میں
زندگی موت ہے عرصہ نہ کرو مرنے میں

ماں کے پاس آ کے یہ کہنے لگی وہ گل اندام
ابھی روتے ہیں برادر کے یتیموں کو امام
جب مناسب ہو تو کرتے ہیں بزرگوں سے کلام
آپ گھبرائیں نہ لیتے ہیں رضا رن کے غلام
ساتھ والوں کے سوئے خلد پرے جاتے ہیں
کیا ہم ایسے ہیں کہ مرنے سے ڈرے جاتے ہیں

شہ نے رخصت نہ ہمیں دی کہ رضا ہم نے نہ لی
کیا سبب تھا کہ رہِ ملک بقا ہم نے نہ لی
شاہ مانع تھے کہ فردوس کی جا ہم نے نہ لی
کون کہتا ہے کہ دردوں کی دوا ہم نے نہ لی
اذن ملتا تو پرے توڑ کے مارے جاتے
سب سے پہلے ہمیں کوثر کے کنارے جاتے

جا کے دم بھر میں الٹ دیں گے یہ لشکر کیا ہے
پسر سعد ہے کیا شمر بد اختر کیا ہے
کوئی ہم سے بھی جگر داری میں برتر کیا ہے
لاکھ سر ماموں پہ صدقے ہیں یہ اک سر کیا ہے
چھین کر نیزوں کو تنکوں کی طرح توڑیں گے
منھ نہ پھر دیکھئے گا آپ جو منھ موڑیں گے

فوج کیا آگ کا دریا ہو تو جھیلیں اس کو
نہ رکیں ہاتھ ہزیمت جو نہ دے لیں اس کو
کوفہ و شام کے طالب ہوں تو لے لیں اس کو
کوہ بھی سامنے آ جائے تو ریلیں اس کو
اپنے زوروں کو شجاعان عرب مانتے ہیں
ہم بھی حیدر کے نواسے ہیں یہ سب جانتے ہیں

شہ سے ضد کر کے اگر اذنِ وغا لیتے ہم
عہدہ شیر خدا بھی بخدا لیتے ہم
مشک ہوتی تو ابھی نہر کو جا لیتے ہم
علم فوج بھی ملتا تو اُٹھا لیتے ہم
شام تک فتح کے نقاروں کا غل کر دیتے
توڑ کر کوفے کا در نہر پہ پل کر دیتے

کہا زینب نے کہ سچ کہتے ہو تم ہاں واری
یوہیں آقا کی مدد چاہیئے اماں واری
کیا کروں میں مری خاطر ہے پریشاں واری
لاکھ تشویشیں ہیں اور ایک مری جاں واری
سب لٹیں فاطمہ زہرا کی کمائی بچ جائے
چاہتی ہوں کسی صورت مرا بھائی بچ جائے

ذکر یہ تھا کہ اُدھر طبل بجا لشکر میں
ہو گیا رانڈوں کے رونے سے تلاطم گھر میں
اُٹھ کے پہنی جو زرہ ابن حسن نے بر میں
تھرتھری پڑ گئی زینب کے تن اطہر میں
کچھ بھتیجے سے جو کہنا نہ مناسب دیکھا
شہ کی ہمشیر نے پھر بیٹوں کی جانب دیکھا

ہاتھ جوڑے گئے حضرت کے قریں وہ دلبر
شاہ نے چھاتی سے لپٹا لیئے ان دونوں کے سر
عرض کی اے شہ ذی جاہ سلیماں افسر
آرزو ہے کہ ہم اب صدقے ہوں ان قدموں پر
ہم کو جب تک کہ سرافرازی کا خلعت نہ ملے
فاسم و اکبر و عباس کو رخصت نہ لے

شہ نے فرمایا کہ کیا کہتے ہو اے دلدارو
منتیں کر کے کلیجے پہ نہ چھریاں مارو
لشکر شام میں کیونکر تمھیں بھیجوں پیارو
تیرہ ہوگا یہ گھر اے عرش خدا کے تارو
دل کو خوں کرتا ہے آوارہ وطن کا رونا
مجھ سے دیکھا نہیں جائے گا بہن کا رونا

اٹھ کے زینب نے کہا آپ یہ فرماتے ہیں کیا
میں بھی صدقے کے مرے ماں باپ بھی حضرت پہ فدا
میری خاطر سے انھیں دیجیئے اب رن کی رضا
مجھ کو ہے فخر کنیزی بہ علی و زہرا
نہ ستم دیں نہ آوارہ وطن کہتے ہیں
آپ آقا ہیں کہ لونڈی کو بہن کہتے ہیں

باپ ان دونوں کا ہے کون غلام آپ کا ہے
صورت ابر کرم خلق میں عام آپ کا ہے
آج لڑ بھڑ کے یہ مر جائیں تو نام آپ کا ہے
صبر اب کیجیئے دونوں کو یہ کام آپ کا ہے
سج لیں ہتھیار ذرا بیٹھ کے دم لے لیجے
میں اگر روؤں تو رونے کی قسم لے لیجے

شہ نے فرمایا بہت خوب بہت خوب بہن
خیر بہتر ہے جو کچھ ہو تمھیں مطلوب بہن
مجھ سے چھٹتے ہیں یہ دونوں مرے محبوب بہن
اب مری زیست نہ ہوگی کسی اسلوب بہن
نہیں رکتے چمن دہر سے جانے والے
پہلے اُٹھتے ہیں مری لاش اُٹھانے والے

ماں نے لے جا کے جو پوشاک انھیں پہنائی
شان بھائی کی لگا دیکھنے ہنس کر بھائی
فضہ چھوٹی سی جو ہتھیاروں کی کشتی لائی
واہ رے صبر کہ خود ماں نے کمر بندہوائی
گھر لٹے اور نہ زباں پر بھی صدا آہ کی ہو
یہ اسی سے ہو جو بیٹی اسد اللہ کی ہو

سج چکے جسم پہ زیور کی طرح جب ہتھیار
کر کے تسلیم چلے خیمے سے وہ گل رخسار
دل کو زینب کے نہ آتا تھا کسی طرح قرار
روتی تھی عون و محمد سے لپٹ کر ہر بار
آگے آگے تو وہ ہیں نیمچوں کو تولے ہوئے
صحن میں پیٹتی ہیں بیبیاں سر کھولے ہوئے

گھر میں غل تھا کہ خدا حافظ و ناصر بچو
ہائے اے گلشن ہستی کے مسافر بچو
کہتی تھی ماں کہ مرے صابر و شاکر بچو
تم نے چھوڑا مجھے پردیس میں آخر بچو
میں نہیں روتی ہوں آنسو نہ بہاتے جاؤ
واری اماں مجھے صورت تو دکھاتے جاؤ

خیر تھمنے کا نہیں وقت سدھارو جاؤ
میرے بچو مرے شیرو مرے پیارو جاؤ
کام بگڑے ہوئے امت کے سنوارو جاؤ
جاؤ اے عرش معلے کے ستارو جاؤ
منزلیں قبر کی نزدیک ہیں گھر دور رہے
اتنا کہتی ہوں کہ دریا سے نظر دور رہے

دولہنیں بن کے جو شہزادوں کے رہوار آئے
تھامنے بازوؤں کو سید ابرار آئے
چڑھ کے گھوڑوں پہ جو میداں میں جرار آئے
غل ہوا لخت دل حیدر کرار آئے
مینہ سروں کا کوئی دم میں لب جو برسے گا
آج ان چھوٹی سی تیغوں سے لہو برسے گا

کیا کلیجے ہیں صغیروں کے شجاعت دیکھو
جنگ کے شوق میں چہروں کی بشاشت دیکھو
آستیں مصحف ناطق کی ہیں صورت دیکھو
نرگسی آنکھوں کی طفلی میں جلات دیکھو
قرة العین محمد سے شہنشاہ کے ہیں
آنکھیں آہو کی ہیں تیور اسد اللہ کے ہیں

ماں نے پہنائی ہے دولھا سا بنا کر پوشاک
آستینوں کے ہیں کسن حسن سے الٹے ہوئے چاک
نور کے سانچے میں ڈھالے ہوئے ہیں ساعد پاک
نہ لڑائی سے انھیں خوف نہ مرجانے سے باک
ان میں جوہر اسد اللہ کی شمشیر کے ہیں
بھول کر منھ پہ نہ جانا یہ پسر شیر کے ہیں

کس کے پوتے ہیں یہ جرار نواسے کس کے
ضرب اسے کہتے ہیں سکے ہیں دلوں پر جس کے
عرب و روم کے سردار ہیں شاہد اس کے
مر گئے ٹاپوں سے دلدل کی جواں پس پس کے
اُڑ کے جاتے ہیں جدھر صید کی بو ہوتی ہے
شیر کے بچوں میں بھی شیر کی خو ہوتی ہو

فاطمہؓ ان کی ہے نانی تو علی نانا ہے
ضرب کرار کو کر و بیوں نے مانا ہے
شیر کے بچے ہیں تم نے انھیں کیا جانا ہے
بھاگتے ہیں وہ جنھوں نے انھیں پہچانا ہے
خود کٹتے ہیں سپر کٹتی ہے سر کٹتے ہیں
ضربت ایسی ہو تو جبریل کے پر کٹتے ہیں

یہ تہور یہ بزرگی یہ شرف اس سن پر
زلفیں چہروں پہ ہیں یا رات کا سایا دن پر
آنکھ وہ جان فدا کرتی ہیں پریاں جن پر
ہے غضب پیاس میں دو روز کی یہ دھوپ ان پر
واں یہ گلرو ہوں جہاں چھاؤں گھنیری ہوئے
عمر بھر گر انھیں دیکھے تو نہ سیری ہوئے

چین پیشانیاں شمشیر علی کی نابیں
خم ابرو حرم کعبہ کی ہیں محرابیں
حشر برپا ہو جو گھوڑوں کو یہ غازی دابیں
دونوں بن بن کے دہانے کو نہ کیونکر چابیں
کون سنتا ہو نسیم سحری کی آواز
ہنہنانے کی صدا ہے کہ پری کی آواز

نرگسی آنکھوں پہ ابرو نہیں جرّاروں کے
ہیں غزال ختنی سائے میں تلواروں کے
دیکھو آنکھوں کے ادھر رنگ کو رخساروں کے
پھول رکھے ہوئے ہیں سامنے بیماروں کے
لعل لب ایسے کہ پریوں کا بھی دل شیدا ہے
صاف دانتوں سے سناروں کی چک پیدا ہے

پسر سعد لعیں فوج سے نکلا ناگاہ
دوڑے ہر صف کے جمانے کو نقیبان سپاہ
ہر طرف ڈھالوں کا چھایا ہوا تھا ابر سیاہ
کہیں تلواروں کی کثرٹ سے نہ تھی جائے پناہ
شام کی فوج نے ہر سمت نشاں کھولے تھے
قدر اندازوں نے ترکش کے دہاں کھولے تھے

چوب پڑنے لگی نقارۂ رزمی پہ اُدھر
غیظ میں آئے ادھر راحت جانِ حیدر
بڑھ کے فرمایا کہ اے سعد کے منحوس پسر
سامنے شیروں کے آ جنگ کا دعویٰ ہو اگر
ڈر سے گر تو نہیں بڑھتا تو ہمیں آتے ہیں
دیکھ کیونکر ترا سر کاٹ کے لے جاتے ہیں

او لعیں جعفر طیار کی پیارے ہم ہیں
جن سے ہے عرش کی رونق وہ ستارے ہم ہیں
مالک صبر ہیں گو پیاس کے مارے ہم ہیں
ہمتیں دیکھ کہ دریا کے کنا رے ہم ہیں
لب ہلا دیں تو ملک بہر سلام آتے ہیں
ابھی کوثر کے چھلکتے ہوئے جام آتے ہیں

چھوٹے بھائی نے صدا دی کہ حضور آپ بڑھیں
صید دب دب کے ہٹا جاتا ہے دور آپ بڑھیں
اپنے لشکر پہ ہے ظالم کو غرور آپ بڑھیں
پھر نہ ہاتھ آئے گا غدار ضرور آپ بڑھیں
توڑیئے بڑھ کے صفیں فوج کی بربادی ہو
اس کا سر لائیں تو اماں کو بڑی شادی ہو

تنکے یہ عون نے فرمایا کہ بہتر چلیئے
چلیئے اور قوت بازو سے برادر چلیئے
مصلحت خوب ہے یہ پہلے اسی پر چلیئے
کیجے رہواروں کو مہمیز برابر چلیئے
اپنے گھوڑے بھی وہیں ہوں گے جہاں جائے گا
بج کے اب شیروں کے پنجے سے کہاں جائے گا

کہہ کے یہ دونوں دلیروں نے دبائے گھوڑے
بن گئے اُڑ کے پریزادوں کے سائے گھوڑے
منھ سے ہاں کہنے کی بھی تاب نہ لائے گھوڑے
قلب لشکر میں صفیں پھاند کے آئے گھوڑے
گر گئے خود جفاکار یہ جھجکے ڈر سے
مل گئے نعل کی کیلوں کے ستارے سر سے

کثرت فوج میں دونوں کے جو رہوار پھرے
جنگ کو بڑھ کے سواران جفاکار پھرے
تنگ کاوے میں بھی اس طرح وہ جاندار پھرے
جس طرح صفحہ قرطاس پہ پرکار پھرے
یکہ تازی نہ فقط عہد شکن بھول گئے
چوکڑی آہوئے صحرائے ختن بھول گئے

کیا لکھے وصف کمیت قلم تیز رقم
نہیں تھمتے کوئی ساعت کوئی لمحہ کوئی دم
وہ سبک رو ہیں کہ غنچوں پہ جو رکھدیں یہ قدم
کھلتی کلیوں کا تبسم نہ زیادہ ہو نہ کم
لاکھ بن بن کے چلے کبک تو کیا چلتی ہے
گھوڑے چلتے ہیں کے گلشن میں صبا چلتی ہے

نظر آ جائے لہو تن کا وہ جلدیں باریک
کہیئے ابریشم چینی تو ہے تشبیہ رکیک
تازیانہ ہے نسیم سحری کی تحریک
سرعتیں خون کے ہمراہ ہیں رگ رگ میں شریک
برچھوں اُڑ جانے کا جس دم محل آ جاتا تھا
اعتقاد حکما میں خلل آ جاتا تھا

منکے گردن کے مہِ نو سے کشادہ سینے
جن سے شرمندہ تھا مہتاب خجل آئینے
سینے کیا صبر کی دولت کے وہ تھے گنجینے
پاس دریا تھا نہ لیکن گئے پانی پینے
تیسرے فاقے میں مرنے کو جیئے تھے دونوں
ساتھ حیدر کے نواسوں کا دیئے تھے دونوں

شہسواری کا وہ انداز وہ رانیں باگیں
ران پٹری کا وہ جمنا وہ عناں کی لاگیں
وہ سبک رو کہ کریں صید جو آہو بھاگیں
سوتی آنکھوں میں جو دوڑیں تو نہ مردم جاگیں
لاکھ دو لاکھ پہ بھاری ہیں جو چار ایسے ہوں
گھوڑے چالاک ہوں ایسے تو سوار ایسے ہوں

شور تھا جھوم کے ان دونوں کا آنا دیکھو
تیر کی طرح کمانداروں پہ جانا دیکھو
غیط میں تھوتھنیاں سینوں پہ لانا دیکھو
تھم کے غصے میں دہانے کا چبانا دیکھو
جسم دونوں کے گل تر سے کہیں خوشبو ہیں
چوٹیاں بال کی ہیں حور کے یا گیسو ہیں

دیکھو ان کو تو نہ طاؤس کا چلنا دیکھو
جھوم کر تیغوں کے نیچے سے نکلنا دیکھو
کالی آنکھوں کا شجاعت سے اُبلنا دیکھو
دیکھو غصے میں کنوتی کا بدلنا دیکھو
بگڑی جاتی ہیں ہوا جسم کو گر لگتی ہے
ایسی آنکھیں ہوں تو پریوں کی نظر لگتی ہے

پڑ گئی فوج میں ہلچل جدھر آئے دونوں
لٹ گیا نیزوں کا قتل جنگل جدھر آئے دونوں
پھٹ گئے ڈھالوں کے بادل جدھر آئے دونوں
پس گئے سینکڑوں پیدل جدھر آئے دونوں
بجلیاں کوند رہی تھیں سپہ دشمن میں
سر برستے تھے کہ ساون کی جھڑی تھی رن میں

آستینوں کو جو اُلٹے ہوئے ہیں کہنیوں تک
زلزلہ دشت میں برپا تھا لرزتے تھے فلک
یاد آتی ہے جو تیغ شہ مرداں کی چمک
پر سمیٹے ہوئے گردوں پہ یہ کہتے ہیں ملک
یاد ہے دن پر جبریل کے کٹ جانے کا
آج پھر خوف ہے گیتی کے اُلٹ جانے کا

سر اٹھے تھے نہ ابھی خاک سے پامالوں کے
نیمچے بڑھ کے چلے ابر اُٹھے ڈھالوں کے
چاک سینے ہوئے ہر صف میں زرہ والوں کے
زخم کیا کھل گئے منھ زخموں کے پرنالوں کے
نیمچے آ کے جدھر سن سے نکل جاتے تھے
خوں کا کیا ذکر ہے دم تن سے نکل جاتے تھے

ہاتھ دونوں کے وہ چھوٹے سے وہ پیاری تیغیں
ڈر کے ہاتھوں سے پٹک دیتے تھے ناری تیغیں
دھار منھ پر جو پڑی ہو گئیں عاری تیغیں
نیمچے تھے کہ چمکتی تھیں دو دھاری تیغیں
نہ پرے تھے نہ صفیں لشکر کفار کی تھیں
تیز یاں سب اسد اللہ کی تلوار کی تھیں

ان کے لوہے کو نمودار جواں مانے تھے
ڈھالیں صد چاک تھیں تلواروں میں دندانے تھے
دوش تک جس کے وہ پہونچے کہ جدا شانے تھے
انگلیاں تھیں نہ کلائی تھی نہ دستانے تھے
خاک میں برچھیوں والوں کے بھی دل ملتے تھے
باغ زہرا کے قلم کرنے کے پھل ملتے تھے

نہ کسی سنگ پہ وہ رکتی تھی نہ آہن پر
نیمچے سر پہ کبھی تھے تو کبھی گردن پر
کبھی چار آئینوں پر تھی تو کبھی توسن پر
کبھی سینے پہ وہ چمکی تو کبھی جوشن پر
بند ہو جاتی ہیں آنکھیں وہ چمک دھاروں میں
صاف آواز انالبرق تھی تلواروں میں

گھاٹ وہ اُن کے وہ باڑھ اور وہ ان کی چم و خم
چھوڑتی تھی نہ زرہ ہر میں نہ چہرے پہ جھلم
چھپکے چار آئینوں میں صورت حرف مدغم
یوں نکلتے کہ پھڑک جاتا تھا دشمن کا بھی دم
سایہ پڑ جاتا تھا جس پر اسے تب آتی تھی
تابش ایسی تھی کہ بجلی بھی تڑپ جاتی تھی

نیمچے دونوں مہ نو سے وہ جوہر ان کے
جو تھے سرہنگ کہیں تن تھے کہیں سر ان کے
کس کا منھ تھا کوئی آ جائے جو منھ پر ان کے
وار چلتے تھے ہر اک صف میں برابر ان کے
تیغیں بڑھ کر صف ہیجا سے جو پھر پڑتی تھیں
ایک اسوار پہ دو بجلیاں گر پڑتی تھیں

غول تر بھر ہوئے جس دل میں در آئے وہ دلیر
کبھی اس پر کبھی اُس فوج پر آئے وہ دلیر
الاماں کا ہوا اک غل جدھر آئے وہ دلیر
آئے تلواروں میں جب بے سپر آئی وہ ولیر
شیر سینوں کو سپر کرتے تھے تلواروں میں
منہ چھپانا بھی بڑا عیب ہے جراروں میں

سن سے چل جاتے تھے جب فوج پہ تلوار کے ہاتھ
چہرے کٹ جاتے تھے دس بیس کے دو چار کے ہاتھ
ہاتھ آئے تھے انھیں حیدر کرار کے ہاتھ
ایسے تیار تھے کب جعفر طیار کے ہاتھ
یوں سواروں کو اُٹھا کر وہ پٹک دیتے ہیں
جس طرح گرد کو دامن سے جھٹک دیتے ہیں

ترکش اعدا کے مع تیر و کماں چھین لیئے
ڈاند نیزوں کی قلم کر کے سنان چھین لیئے
پہلوانوں سے کئی گرز گراں چھین لیئے
زور دادا کا دکھایا تو نشاں چھین لیئے
اوج لشکر کا ہوا پست پرے ٹوٹ گئے
بھاگے سردار علمدار و کے جی چھوٹ گئے

بھاگ جانے پہ جو دل فوج گراں نے باندھا
کسکے کمروں کو ہر اک پیر و جواں نے باندھا
پشت پر تیروں کو ہر ایک کماں نے باندھا
امن نے کوچ کیا رخت اماں نے باندھا
کون سے لوہے کی دیوار نہیں سرکی تھی
خوف سے پاؤں کے نیچے کی زمیں سرکی تھی

کیا جگر تھا جو نکل کر کوئی میداں پکڑے
سر نہ ہو تیغ اگر رستم دستاں پکڑے
پاؤں گھوڑے کے زمیں نے دم جولاں پکڑے
موت نے بھاگنے والوں کے گریباں پکڑے
بڑے ڈویں کہ بچیں موت کہاں تھمتی ہے
پاؤں جب اٹھ گئے پھر فوج کہاں تھمتی ہے

پسر سعد کے خیمے پہ چلے تھے اک بار
پہلواں سامنے دو آ گئے باندھے ہتھیار
تول کر نیزوں کو ہاتھوں میں پکارے غدار
کدھر آتے ہو بس اب آگے نہ بڑھیو زنہار
بجلیاں تیغیں ہیں نعروں میں صدا رعد کی ہے
ہم نگہباں ہیں یہ ڈیوڑھی پسر سعد کی ہے

گرد خیمہ میں زرہ پوشوں کے سنگیں پہرے
جن کی تلواروں کے ہیں زخم سناں سے گہرے
خوف سے شیروں کے ہو جاتے ہیں پانی زہرے
جان کیا ہے جو ادھر آ کے پرندہ ٹھہرے
برچھیاں ہیں تبر و تیر ہیں تلواریں ہیں
یہ قناتیں نہیں فولاد کی دیواریں ہیں

بڑھ کے نعرہ کیا چھوٹے نے کہ ہٹتے بھی ہیں شیر
برق چھپ جاتی ہے چمکے جو ہماری شمشیر
رعد کیا روح امیں مانے ہیں ہم ہیں وہ دلیر
کونسا ہے وہ زبردست جو ہم سے نہیں زیر
خیر کی حق سے دعا پیر و جواں مانگتے ہیں
جن انھیں تیغوں سے جانوں کی اماں مانگتے ہیں

برچھیاں کیا یہ تبر کیا ہیں یہ تلواریں کیا
در خیبر سے بھی ہیں سخت یہ دیواریں کیا
شرم کی بات ہو روباہوں کو للکاریں کیا
تم تو پہلے ہی سے دو ہو تمھیں ہم ماریں کیا
بھپکیاں سن کے کہیں شیر بھی تھم جاتے ہیں
پسر سعد کا سر لینے کو ہم جاتے ہیں

عون نے بھائی سے فرمایا کہ بس میں انھیں ہم
چار ہو جائیں گے اک ضرب میں دونوں اظلم
کب سے تم لڑتے ہو دم لے لو ٹھہر کر کوئی دم
عرض کی اُس نے یہ ممکن نہیں خالق کی قسم
روکتے ہیں مجھے لڑنے سے یہ پیار آپ کا ہے
دو میں اک صید مرا ایک شکار آپ کا ہے

والدہ دیر سے استادہ ہیں پردے کے اُدھر
چھوٹے ماموں سے وہ پوچھیں گی لڑائی کی خبر
جب سنیں گی کہ لڑا دو سے فقط ایک پسر
کیا تعجب ہے مجھے دودھ بھی بخشیں نہ اگر
کہیں گی بھائی کی بھائی نے نہ ہمراہی کی
چھوٹے بیٹے نے بڑی جنگ میں کوتاہی کی

کہہ کے یہ دونوں بڑھے کاندھوں پہ رکھے بھالے
معرکے میں کہیں رکتے بھی ہیں مرنے والے
گو وہ ہیں گرگِ کہن سال، یہ بھولے بھالے
جنگ بھالوں کی بھی گویا ہیں یہ دیکھے بھالے
ان میں جو کچھ کہ ہنر ہیں وہ خداداد ہیں سب
جتنی چوٹیں ہیں علی کی وہ انھیں یاد ہیں سب

نہیں ان دنوں کو تعلیم کی حاجت زنہار
شیر کے بچوں کو بھی کوئی سکھاتا ہے شکار
نیزہ بازی تو ہے کھیل ان کا یہ ہیں وہ جرار
جن کو اللہ نے خود عرش سے بھیجی تلوار
کیا عجبت چھین کے نیزے کو جو صفدر توڑیں
جن کے نانا اسد حق در خیبر توڑیں

دونوں سفاک ہلانے لگے بھالے بڑھ کر
دل بڑھانے لگے سب برچھیوں والے بڑھ کر
آ گئے گرد سواروں کے رسالے بڑھ کر
نیزے زینب کے بھی پیاروں نے سنبھالے بڑھ کر
غل تھا خون اڑنے سے گردوں پہ شفق پھولے گی
جو جیئے گا یہ لڑائی نہ اُسے بھولے گی

چوٹیں رد ہونے لگیں کھلنے لگے نیزوں کے بند
آسماں نے کیا دونوں پہ ستاروں کو سپند
بجلیاں کوندتی تھیں پھرتے تھے اس طرح سمند
بڑھنے دیتے تھے نہ دونوں کو علی کے فرزند
ہوش گم ہو گئے تھے بن گئی تھی جانوں پر
ڈانڈیں پڑتی تھیں کبھی سر پہ کبھی شانوں پر

پہلوانوں نے بہت وار کیئے ہٹ ہٹ کے
دونوں شیروں نے جواب ان کو دیے ڈٹ ڈٹ کے
تھام کر بھالوں کو نوکیں جو دیئے دو جھٹکے
چھین کر خاک پہ اُن دونوں کے نیزے پٹکے
پست ناری ہوئے یہ خاک سے آواز آئی
احسن اللہ کی افلاک سے آواز آئی

نظر آئیں جو سنانیں کہیں اور ڈانڈ کہیں
ہٹکے قبضوں میں کمانیں ستم ایجادوں نے لیں
جوڑ کر تیروں کو چلوں میں پکارے وہ لعیں
ہیں یہ پیغام قضا اے دل و جان شہِ دیں
خیر نیزے تو گئے ہاتھ سے جانبازی میں
کوئی ہمسر نہیں اپنا قدر اندازی میں

چھوٹے بھائی کو بڑے بھائی نے دیکھا ہنس کر
عرض کی اُس نے اجل بول رہی ہے سر پر
نیمچہ لیکے ادھر آپ کھڑے ہوں ہم اُدھر
تیر جو آئے قلم کیجے بے خوف و خطر
دم میں ہونٹوں پہ ستمگاروں کی جانیں ہونگی
تیر پھر ہوں گے نہ چلّے نہ کمانیں ہونگی

جانب عون جو سرکش نے کیا تیر کو سر
چھوٹے بھائی نے قلم کر دیا اس کو بڑھ کر
کیا چھوٹے کی طرف تیر نے جس وقت گزر
عون کی تیغ سے تھا نصف ادھر نصف اُدھر
تیر کٹ کٹ کے ادھر اور اُدھر گرتے تھے
گھوڑے شہزادوں کے بجلی کی طرح پھرتے تھے

دونوں ترکش ہوئے خالی تو پکارے وہ ماہ
نیزه بازی تو وه اور یہ قدر اندازی واه
ان کمانوں کی خطا کیا یہ تمھارا ہے گناہ
انھیں تنکوں پر تمھیں ناز تھا سبحان الله
نیمچے وہ ہیں کہ فولاد کو کھا جاتے ہیں
شیر ان آنکھوں سے آنکھوں کو چرا جاتے ہیں

یہ گماں تھا کہ ہے دو ٹانگ کی ایک ایک کماں
نہیں ملنے کی انھیں تیر سہ پہلو سے اماں
ور ہیں لاکھوں پہ غلامانِ شہنشاہ زماں
کریں اک وار تو دو ہو کے گرے پیلِ دماں
گر خدا چاہے تو ہر جنگ بھی سر ہوتی ہے
زیست جب تک ہے یوہیں موت سپر ہوتی ہے

ہم جگر گوشہ حیدر ہیں غیور ابن غیور
سہمگیں کیوں ہو کمانوں سے زہے فہم و شعور
تم ہو بدکیش و خطا کار جہاں میں مشہور
کھینچو تیغیں کہ شجاعوں کا یہی ہے دستور
تم سے لڑ لیں تو پھر اس فوج پہ جانا ہے ہمیں
سر سرکردۂ لشکر ابھی لانا ہے ہمیں

سن کے یہ دونوں شریروں نے علم کیں تیغیں
برق شرما گئی یوں دھوپ میں چمکی تیغیں
کبھی سیدھا انہیں دیکھا کبھی خم کیں تیغیں
آنکھ خورشید نے جھپکائی یہ دمکی تیغیں
یاں سے دو تین شب و روز کے پیاسے بھی بڑھے
نیمچے تول کے حیدر کے نواسے بھی بڑھے

اے زباں جوہر تیغ شہ مرداں دکھلا
جنگ خیبر میں جو گزرا ہے وہ ساماں دکھلا
اے قلم غازیوں کے حرب کا میداں دکھلا
جلد دشمن کو فراق جسد و جاں دکھلا
تھم کے چلتی نہیں تلوار جہاں چلتی ہے
غل ہو مجلس میں کہ تیغ دو زباں چلتی ہے

سن سے تلواروں کے چلنے کی صدا آ جائے
جس سے سر اڑتے ہیں تن سے وہ ہوا آ جائے
سامنے معرکہ دشت بلا آ جائے
جو بہادر ہیں انھیں جوش وغا آ جائے
ابر ڈھالوں کا وہ کالا وہ چمک دھاروں کی
بجلیاں آنکھوں میں پھرنے لگیں تلواروں کی

یا علی اور طبیعت کو روانی دیجے
محو دشمن بھی ہوں وہ سحر بیانی دیجے
دم اوصاف زباں سیف زبانی دیجے
دست مداح میں تیغ صفہانی دیجے
دفتر رزم کو خونریز رسالا کر دوں
آپ حامی ہوں تو فوجیں تہہ و بالا کر دوں

عمرو انتر میں اُدھر حیدر و جعفر ہیں ادھر
اُس طرف دیو سیہ دومہ انور ہیں ادھر
خار سر کھینچی ہیں اس سمت گل تر ہیں ادھر
سامنے گرگ ہیں دو شیر دلاور ہیں ادھر
رعب یہ ہیں کہ لہو جسم کے گھٹ جاتے ہیں
جب یہ بڑھتے ہیں تو وہ کانپ کے ہٹ جاتے ہیں

طبل رومی پہ لگی چوب کھلے سرخ نشاں
غل دہل کا تھا کہ اللہ و محمد کی اماں
بڑھ کے کڑکیت صدا دیتے ہیں ہاں شیر وہاں
نام کا دن ہے یہی گو ہے یہی ہے میداں
دونوں ہیں شیر درندہ نہ لپٹ کر لڑنا
ان کے پنجوں میں نہ آ جائیو ہٹ کر لڑنا

لو گئے برق سے شہزادوں کے رہوار اُدھر
لو بس اب گرم ہوا موت کا بازار اُدھر
لو گریں بجلیاں دو تیغوں کے اک بار اُدھر
لو پرے ہٹ گئے چلنے لگی تلوار اُدھر
کوہ تھرا رہے ہیں ظلم کا بن ہلتا ہے
نعرہ یا اسد اللہ سے رن ہلتا ہے

کوششیں دونوں طرف ہوتی ہیں کد ہوتی ہے
جب یہ بڑھتے ہیں تو حیدر کی مدد ہوتی ہے
سچ ہے جراروں پہ تائید احد ہوتی ہے
ضرب جو ڈھالوں پہ پڑتی ہے وہ رد ہوتی ہے
سُرخ ہے خون سے منھ چھوٹی سی شمشیروں کا
وار خالی نہیں جاتا ہے کوئی شیروں کا

گرد جھرمٹ ہوئے ہیں فوج کے سالاروں کے
غول ہیں تیر کے پلے پہ کمانداروں کے
ان کے ہر وار پہ دل ہلتے ہیں جراروں کے
چار ہالے سے نظر آتے ہیں تلواروں کے
گرد سے شام کے آثار نظر آتے ہیں
نہ تو اسوار نہ رہوار نظر آتے ہیں

بھائی سے بھائی یہ کہتا ہے کہ قرباں بھائی
بڑھ کے اک وار سے اک وار چلے ہاں بھائی
عرض کرتا تھا وہ خالق ہو نگہباں بھائی
لے لیا شاہ کے اقبال سے میداں بھائی
دم میں گر پڑتی ہیں لوہے کی جو دیواریں ہیں
پسر سعد ہے اب اور یہ تلواریں ہیں

بجلیاں گرتی ہیں کس طرح ستم گر روکیں
پرزے ڈھالوں کے ہیں تیغیں سپر پر روکیں
جن کی ضربت کو نہ جبریل کے شہپر روکیں
اُن کی تلواروں کو روکیں تو وہ کیونکر روکیں
رن میں تیغ شہ مرداں نے پرے توڑے ہیں
جو نہ مرحب پہ کھلیں یہ وہ بندھے جوڑے ہیں

شیر سے بڑھتے ہیں جب یہ تو سرکتے ہیں وہ سگ
تھرتھراتے ہیں لرزتے ہیں دہکتے ہیں وہ سگ
ساتھ والوں کو عجب یاس سے تکتے ہیں وہ سگ
نیمچے ان کے جب آتے ہیں جھجکتے ہیں وہ سگ
موت گردن پہ ہے کیا ہوگا جو منھ موڑتے ہیں
صید کو شیر کے بچے بھی کہیں چھوڑتے ہیں

سینے تانے ہوئے جب بڑھتے ہیں وہ غیرتِ ماہ
فوج دشمن سے صدا آتی ہے ماشاء الله
نظر غیظ وہ آفت ہے کہ خالق کی پناہ
چشم بد بیں میں سناں بن کے در آتی ہے نگاہ
غل تھا شق القمر اعجاز و کمال ان کا ہے
کور ہو جاتا ہے دشمن وہ جلال ان کا ہے

ہاں خبردار یہ کہہ کر جو وہ صفدر آئے
ملک الموت بھی کھولے ہوئے شہپر آئے
نیمچے دونوں کے آئے تو برابر آئے
تن رہے گھوڑوں پہ سر کٹ کے زمین پر آئے
ایک اک ضرب میں طے مرحلہ جنگ کیا
دوسرے وار میں گھوڑے کو بھی چورنگ کیا

لیکے جب تیغ اہل مرگ کا پیغام آئی
دوست دوڑے نہ مدد کو سپہ شام آئی
نہیں بچتی کبھی ماہی جو تہہ دام آئی
ہاتھ دستانوں نے پکڑے نہ زرہ کام آئی
ڈر کے باگوں کو اُدھر فوج ستم نے روکا
موت کو خود نے روکا نہ جھلم نے روکا

کہہ کے تکبیر سوئے فوج جو وہ ماہ بڑھے
جوش میں آ کے علمدار فلک جاہ بڑھے
لڑکھڑاتے ہوئے مقتل کی طرف شاہ بڑھے
قاسم ابن حسن آپ کے ہمراہ بڑھے
ابر سے شام کے مینہ تیروں کا پڑتے دیکھا
دونوں بچوں کو زرہ پوشوں سے لڑتے دیکھا

بیٹھی تھیں زینب ناشاد جو پردے کے اُدھر
علی اکبر اُنھیں آ آ کے یہ دیتے تھے خبر
کیا لڑے ہیں سپہ شام سے حضرت کے پسر
دیکھیئے کشتوں کے پشتے ہیں وہ لاشے ہیں وہ سر
تیغیں جب چلتی ہیں سر خاک پہ گر پڑتے ہیں
شور ہے خیبر یوں میں کہ علی لڑتے ہیں

پہلواں جنگ کو دو نکلے تھے عفریت خصال
آپ کے پیاروں نے دکھلا دیا حیدر کا جلال
دونوں شیروں نے کیئے وار جو ہنگام جدال
دھڑ سے سر کٹ کے گرے یوں کہ ہلا دشت قتال
خوں نے بہہ بہہ کے تلاطم لب جو دکھلایا
نیمچوں پر کہیں دھبّا نہ لہو کا آیا

یہ سخن سُن کے رُخ پاک پہ سُرخی آئی
اشک ٹپکا کے کہا رن میں گئے کیوں بھائی
صدقے اس شفقت و الطاف پہ اماں جائی
دھوپ میں پیاس میں تکلیف عبث فرمائی
وہ خداوند ہیں آقا ہیں امام اُن کے ہیں
میں ہوں لونڈی مرے فرزند غلام ان کے ہیں

بیبیاں صحن میں روتی تھیں جو کھولے ہوئے سر
بولی یہ اُن کی طرف دیکھ کے شہ کی خواہر
ابھی لڑتے ہیں ہزاروں سے مرے نور نظر
شور برپا ہے اماں مانگتے ہیں بانی شر
چاند سے کاندھوں پہ یہ چھوٹے ہوئے شملے دیکھو
آؤ لوگو مرے فرزندوں کے حملے دیکھو

جنگ ہے اب پسر سعد کی خیمے کے قریں
نہیں معلوم کہاں جا کے چھپا ہے وہ لعیں
دل کو تھامے ہوئے دوڑے گئے ہیں سرور دیں
پاس مامون ہیں مدد پر انھیں درکار نہیں
مل گیا گر تو صفیں فوج کی توڑیں گے وہ
پسر سعد کا سر تن پہ نہ چھوڑیں گے وہ

سب نے رو رو کے کہا کہنا ہے کیا دونوں کا واہ
آپ سی ماں ہوں تو ایسے ہوں پسر غیرت ماہ
جنگ اس عمر میں لاکھوں سے زہے عزت و جاہ
دن وہ اللہ دکھائے کہ رچے دونوں کا بیاہ
سہرے باندھے ہوئے گھوڑوں پہ وہ ذیشان چڑھیں
سایۂ شاہِ فلک جاہ میں پروان چڑھیں

سر کو نہوڑا کے کہا حضرت زینب نے کہ ہاں
یہی شادی ہے کہ بچ جائیں امام دو جہاں
دونوں معصوم کہاں فوج کا انبوہ کہاں
بیکس و بے وطن و فاقہ کش و تشنہ دہاں
ہاں صغیروں کو بھی اللہ ظفر دیتا ہے
پر مرا دل مجھے ماتم کی خبر دیتا ہے

جب سے وہ لڑتے ہیں اماں کی یہ آتی ہے صدا
پیاری بیٹی کا مرے لٹتا ہے گھر واویلا
گوشہ قبر کو اب چھوڑیئے یا شیر خدا
بیکسوں پر یہ تعدی یہ مصیبت یہ جفا
گھر گئے فوج میں دو روز کے پیاسے میرے
ہائے معصوم مرے ہائے نواسے میرے

ذکر یہ تھا کہ اُدھر بجنے لگا طبل ظفر
گر پڑی بنت علی تھام کے ہاتھوں سے جگر
بڑھ کے میداں سے یہ عباس نے دی شہ کو خبر
چلیے گھوڑوں سے گرے حضرت زینب کے پسر
ہم جئیں ہارے غضب اور وہ خوش اقبال نہوں
فوج اُمنڈ آئی ہے لاشے کہیں پامال نہوں

کوٹ کر ہاتھوں سے چھاتی شہ بے پر دوڑے
کہیں بسمل سے گرے اور کہیں اٹھکر دوڑے
تیغ تولے ہوئے عباس دلاور دوڑے
چھوڑ کر خیمے کا پردا علی اکبر دوڑے
گرد لاشوں کے جو تھے یوں وہ جفا جو بھاگے
جس طرح شیر کی بو سونگھ کے آہو بھاگے

شہ نے ریتی پہ تڑپتے ہوئے پائے لاشے
بڑھ کے عباس دلاور نے اُٹھائے لاشے
گود میں خیمے کی ڈیوڑھی پہ جو لائے لاشے
فضہ چلائی کہ سیدانیو آئے لاشے
نہ ابھی خاک عزا بالوں پہ ڈالو لوگو
مل کے سب حضرت زینب کو سنبھالو لوگو

کہا زینبؓ نے جو سب اٹھ کے لگے پیٹنے سر
ابھی ہے ہے نہ کرو صاحبو ٹھہرو دم بھر
شادیاں ہو چکیں پروان چڑھے میرے پسر
کوئی دیکھو کہ محافے دُلہنوں کے ہیں کدھر
دولھ والوں کی صدا زیر قنات آتی ہے
کیسے لاشے مرے بچوں کی برات آتی ہے

ماتمی صف پہ جو لاشوں کو لٹایا لا کر
حشر برپا کیا بیووں نے پچھاڑیں کھا کر
ہاتھ بانو نے جو سینوں پہ رکھے گھبرا کر
شاہ کہنے لگے آنکھوں سے لہو برسا کر
غش تھے جب فوج سے لیکر انھیں ہم نکلے ہیں
ابھی دونوں کے مری گود میں دم نکلے ہیں

موت بچپن میں گلوگیر ہوئی ہائے غضب
خانہ بربادی ہمشیر ہوئی ہائے غضب
ان کے بچنے کی نہ تدبیر ہوئی ہائے غضب
یوں تلف دولت شپیر ہوئی ہائے غضب
پہلے نیزے پہ سوئے شام مرا سر جاتا
جیتے یہ کاش حسین ابن علی مر جاتا

پوچھا بانو نے کہ مرتے ہوئے کی تھی کوئی بات
ماں کے عاشق تھے یہ دونوں پسر نیک صفات
رو کے فرمانے لگے شاہ رفیع الدرجات
نزع میں بھی یہی کہتے تھے تڑپ کر ہیہات
تیر پہلو سے کلیجوں سے سنانیں نکلیں
ہائے اماں کے نہ آغوش میں جانیں نکلیں

متصل ہچکیاں آتی تھیں کہ مشکل تھا کلام
جوڑ کر ہاتھ کہا مجھ سے کہ یا شاہ انام
دیجے گا ماں کو یہ ہم دونوں کی جانب سے پیام
آپ کا حکم جو کچھ تھا وہ بجا لائے غلام
تشنگی بھی ہے جراحت بھی ہے کاری اماں
دودھ بخشو تو بجھے پیاس ہماری اماں

ہم کو در پیش ہے اماں وہ مصیبت کا سفر
جس میں ہر گام پہ سو طرح کا ہے خوف و خطر
نہ خط آتا ہے جہاں سے نہ پہونچتی ہے خبر
کس کو معلوم ہے منزل ہے کدھر راہ کدھر
دم لحد کی شب تاریک میں گھٹ جائے گا
قبرمیں بھائیوں کا ساتھ بھی چھٹ جائے گا

سر جھکائے ہوئے بیٹھی تھیں جو چپ خواہر شاہ
شہ والا کا بیاں سُن کے ہوا حال تباہ
بے قراری میں جو کی بیٹوں کے لاشوں پہ نگاہ
منھ سے نکلا یہ غش آنے میں کہ انا للہ
چھیدا آہوں نے جگر تیر سہ پہلو ہو کر
خون دل بہنے لگا آنکھوں سے آنسو ہو کر

لیکے لاشوں کی بلائیں یہ پکاری زینبؓ
کیسی غفلت ہے یہ اس نیند کے واری زینبؓ
دیکھے کن آنکھوں سے یہ شکل تمھاری زینبؓ
چونک اٹھو نہ کرے گریہ و زاری زینبؓ
جس پہ چل جائیں یہ چھریاں وہ بھلا کیا سنبھلے
کروٹیں لے لو تو اماں کا کلیجا سنبھلے

بس بہت سو چکے، اے گیسوؤں والو اُٹھو
اٹھو اب اے مرے دُکھ درد کے پالو اٹھو
غش پہ غش آتے ہیں اماں کو سنبھالو اُٹھو
آنکھیں ہاتھوں سے ملو نیند کو ٹالو اُٹھو
طبل بجتے ہیں ادھر فوج کا غل ہوتا ہے
واری اماں کوئی یوں جنگ کے دن سوتا ہے

شب کو میں کہتی تھی جب سو رہو دم بھر للہ
تم یہ کہتے تھے کہ آنکھوں میں زمانہ ہے سیاہ
جاگتے ہیں شہ دیں سو رہیں ہم اماں واہ
کیسی یہ بے خبری ہے کہ خبر کچھ نہیں آہ
سرد ہیں تن حرکت میرے حسینوں میں نہیں
ہے غضب آمد و شدوم کی بھی سینوں میں نہیں

للہ الحمد کہ قربان ہوئے ماموں پر
گل ہیں یہ زخم ہیں یا نخل قد موزوں پر
صدقے ماں دونوں شہیدوں کے رخ پر خوں پر
ہائے تیروں کے یہ سوراخ تن گلگوں پر
وہی جانے کہ جو ماں بیٹوں سے چھٹ جاتی ہے
خوں کے قطروں سے مرے دودھ کی بو آتی ہے

دودھ ماں بخشے یہ ماموں سے کہا تھا پیارو
میں بھی قربان مرا دودھ بھی اے غمخوارو
اب بچھڑ جاؤ گے مادر سے مرے دلدارو
ساتھ لے لو مجھے اے صف شکنو جرارو
نخل ماتم میں یہ شاخ تر و تازہ نکلے
ساتھ دو بیٹوں کے اماں کا جنازہ نکلے

موت کی سر سے بلائیں نہ ہوئیں رد ہے ہے
خاک پر سوؤ گے اب چھوڑ کے مسند ہے ہے
تم کہاں اور وہ تاریکی مرقد ہے ہے
کیا غضب ہو گیا اے عون و محمد ہے ہے
گھر سے نکلوں گی جو پہلو میں نہ ہو گے بچو
رات کو کونسی بستی میں رہو گے بچو

ہائے پہلا یہ سفر خوف کا اور تنہائی
دھیان رکھنا کہیں چھٹ جائے نہ چھوٹا بھائی
کیا ہوا واں یہ حقیقت نہ کسی نے پائی
نہ پھرا کوئی مسافر نہ خبر کچھ آئی
قافلہ سے جو بھٹک جائے تو لٹ جاتا ہے
راہ میں ساتھ تن و روح کا چھٹ جاتا ہے

بارک اللہ لڑے خوب عجب کام کیئے
واہ ان چھوٹی سی عمروں میں بڑے نام کیئے
طاقتیں گھٹ گئیں فاقے سحر و شام کیئے
بخشش امت عاصی کے سر انجام کیئے
نیک بیٹے ہوں تو نام اب و جد کرتے ہیں
ہاں بہادر یوہیں آقا کی مدد کرتے ہیں

کس مصیبت میں پھنسے اے مرے پیارے بچو
کیسی غربت ہے میں قربان تمھارے بچو
دونوں ان لاشوں پہ کوئی مجھے وارے بچو
دس برس بعد مرے گھر سے سدھارے بچو
عوض غسل یہاں خاک میں تن ملتا ہے
قبر ملتی ہے کسی کو نہ کفن ملتا ہے

دھوپ میں جلتے ہیں مسلم کے یتیموں کے بدن
ریت تربت ہے تو اس دشت کا داماں ہے کفن
لٹ گیا حیدر و زہرا و محمد کا چمن
ہائے درپیش ہے تم کو بھی یہی رنج و محن
کبھی کھیلے بھی تو گھر میں مرے کھیلے ہوں گے
واری ماں رات کو جنگل میں اکیلے ہونگے

چرخ نے کیا یہ مصیبت مرے سر پر ڈالی
موت نے کر دیئے ہے ہے مرے پہلو خالی
ہائے یہ دشت پر آشوب یہ راتیں کالی
پاس ہوگی نہ یہ ماں پاؤں دبانے والی
مرنے والو تمھیں کاہے کو خبر ہوئے گی
پیٹنے رونے میں اماں کی بسر ہوئے گی

یوہیں بن بیاہے وطن میں تم اگر مر جاتے
جو زن و مرد ہیں پُرسے کے لیے سب آتے
تربتیں مرقد زہرا کے برابر پاتے
سہرے تابوت پہ خود سبط نبی بندھواتے
آہ و فریاد سے ہنگامہ محشر ہوتا
ننگے سر باپ جنازے کے برابر ہوتا

تم نہ روئے مجھے اماں تمھیں روئی ہے ہے
یہ چھری کس نے کلیجے میں چبھوئی ہے ہے
تم نہیں جاگتے قسمت مری سوئی ہے ہے
اب ہمارا نہ رہا خلق میں کوئی ہے ہے
کس کے اب ننھے سے ہاتھوں سے کفن گی
قبر میں کون اتارے گا جو مرجاؤں گی

دن کو میں دن کبھی سمجھی نہ کبھی رات کو رات
انھیں دونوں کی پرستاری میں گزری اوقات
سو رہے ایک بچھونے پہ جو یہ نیک صفات
میں نے منھ ان کی طرف سے نہیں پھیرا ہیہات
دھیان تھا رنج و الم خواب میں مابین نہوں
کبھی کروٹ نہیں بدلی کہ یہ بے چین نہوں

ارے لوگو مرے عاشق تھے میرے رشک قمر
روتے تھے یہ تو میں کرتی تھی خوشامد دن بھر
شب کو منھ پھیرتی تھی ان کی طرت سے میں اگر
ہوتے تھے نیند میں بے چین مرے نور نظر
کہتے تھے آنکھ جھپک کر ابھی کھل جائے گی
مونہہ ادھر کر لو تو اماں ہمیں نیند آئے گی

کہہ کے یہ لاشوں سے لپٹی جو وہ آوارہ وطن
گر پڑے ایک دل زار پہ دو کوه محن
اُٹھ کے بانو نے یہ کی عرض کہ اے شاہ زمن
لاشے اُٹھوائیے مر جائے گی ناشاد بہن
ہائے صدمہ ہے یہ اولاد کے مرجانے کا
خوف ہے منھ سے کلیجے کے نکل آنے کا

آئے لاشوں کے اُٹھانے کو جو شاہ دوسرا
جوڑ کر ہاتھوں کو یہ حضرت زینب نے کہا
میرے سر پر جو پرانی ہے یہ زہرا کی ردا
دو کفن اس کے یہ نادار بہن تم پہ فدا
خانہ داروں کو پس ازمرگ بھی خرسند کرو
اسی چادر میں انھیں خاک کا پیوند کرو


رباعی
اب ہند کی ظلمت سے نکلتا ہوں میں
توفیق رفیق ہو تو چلتا ہوں میں
تقدیر تے بیڑیاں تو کاٹی ہیں انیسؔ
کیوں رک گئے پاؤں ہاتھ ملتا ہوں میں

رباعى
غفلت میں نہ عمر کو بسر کر
انجام پہ اک ذرا نظر کر
اس طول امل سے فائدہ کیا
کل کوچ ہے قصہ مختصر کر
