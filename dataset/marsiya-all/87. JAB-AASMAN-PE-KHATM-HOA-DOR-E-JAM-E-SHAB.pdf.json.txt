www.emarsiya.com
نقوش، انیس نمبر

مرثیہ

جب آسماں پہ ختم ہوا دور جام شب
پایا سحر نے دخل، گیا انتظام شب
فرش سفید بچھ گیا اکھڑے خیام شب
آغاز روز تھا کہ ہوا اختتام شب
رونق نشان صبح نے دکھلائی برق کی
آمد ہوئی سواری سلطان شرق کی

چھپنے لگا جو عابد شب زنده دار ماہ
اختر چلے لپٹ گئے سجادہ سیاہ
غالب جنود شب پہ ہوئی صبح کی سپاہ
تھا شور دور دور شہنشاه کج کلاه
ہر سو نشان آمد خورشید گڑ گیا
گردوں کے چاند تارے کا خیمہ اکھڑ گیا

لیکن عجب وہ دن تھا غضب کا عجب سحر
بیٹھے ہوئے تھے رات کے جاگے جھکائے سر
حضرت نے اٹھ کے جانب گردوں جو کی نظر
مڑ کر صدا یہ دی رفقا کو بچشم تر
آخر ہے رات حمد و ثنائے خدا کرو
اٹھو فریضہ سحری کو ادا کرو

جب قطع کی مسافت شب آفتاب نے
جلوہ کیا سحر کے رخ بے حجاب نے
دیکھا سوئے فلک شہ گردوں رکاب نے
مڑ کر صدا رفیقوں کو دی اس جناب نے
آخر ہے رات حمد و ثنائے خدا کرو
اٹھو فریضہ سحری کو ادا کرو

ہاں غازیو! یہ دن ہے جدال و قتال کا
یاں خوں بہے گا آج محمدؐ کی آل کا
چہرہ خوشی سے سرخ ہے زہراؑ کے لال کا
گزری شب فراق دن آیا وصال کا
ہم وہ ہیں غم کریں گے ملک جن کے واسطے
راتیں تڑپ کے کاٹی ہیں اس دن کے واسطے

یہ صبح ہے وہ صبح مبارک ہے جس کی شام
یاں سے ہوا جو کوچ تو ہے خلد میں مقام
کوثر پہ آبرو سے پہنچے جائیں تشنہ کام
لکھ خدا نماز گزاروں میں سب کے نام
سب ہیں وحید عصر پہ غل چار سُو اٹھے
دنیا سے جو شہید اٹھے سرخرو اٹھے

یہ سن کے بستروں سے اُٹھے وہ خدا شناس
اک اک نے زیب جسم کیا فاخرہ لباس
شانے محاسنوں میں کیے سب نے بے ہراس
باندھے عمامے آئے امام زماں کے پاس
رنگیں عبائیں دوش پہ کمریں کسے ہوئے
مشک و زباد و عطر میں کپڑے بسے ہوتے

سوکھے لبوں پہ حمد الٰہی رخوں پہ نور
خوف و ہراس رنج و کدورت دلوں سے دور
فیاض و حق شناس و اولوالعزم و ذی شعور
خوش فکر و بذلہ سنج و ہنر پرور و غیور
کانوں کو حسن صوت سے حظ برملا ملے
باتوں میں وہ نمک کہ دلوں کو مزا ملے

ساونت بردبار فلک مرتبت دلیر
عالی منش، سبا میں سلیماں وغا میں شیر
گردانِ دہر ان کی زبردستیوں سے زیر
فاقوں میں دل بھی چشم بھی اور نیتیں بھی سیر
دنیا کو ہیچ و پوچ سراپا سمجھتے تھے
دریا دلی سے بحر کو قطرا سمجھتے تھے

تقریر میں وہ رمز و کنایہ کہ لاجواب
نکتہ بھی منہ سے گر کوئی نکلا تو انتخاب
گویا دہن کتاب بلاغت کا ایک باب
سوکھی زبانیں شہد فصاحت سے کامیاب
لہجوں پہ شاعران عرب تھے مرے ہوئے
پستے لبوں کے وہ جو نمک سے بھرے ہوئے

لب پر ہنسی گلوں سے زیادہ شگفتہ رو
پیدا تنوں سے پیرہن یوسفی کی بُو
پرہیزگار و زاہد و ابرار و نیک خو
غلماں کے دل میں جن کی غلامی کی آرزو
پتھر میں ایسے لعل صدف میں گہر نہیں
حوروں کا قول تھا یہ ملک ہیں بشر نہیں

پانی نہ تھا وضو جو کریں وہ فلک جناب
پر تھی رخوں پہ خاک تیمم سے طرفہ آب
باریک ابر میں نظر آتے تھے آفتاب
ہوتے ہیں خاکسار غلام ابو ترابؑ
مہتاب کے رخوں کی صفا اور ہو گئی
مٹی سے آئینوں پہ جلا اور ہو گئی

خیمے سے نکلے شہؑ کے عزیزان خوش خصال
جن میں کئی تھے حضرت خیر النسا کے لال
قاسمؑ سا گلبدن علی اکبرؑ سا خوش جمال
اک جا عقیلؑ و مسلمؑ و جعفرؑ کے نونہال
سب کے رُخوں کا نور سپہر بریں پہ تھا
اٹھارہ آفتابوں کا غنچہ زمیں پہ تھا

وہ صبح اور وہ چھانوں ستاروں کی اور وہ نور
دیکھے تو غش کرے ارنی گوے اوجِ طور
پیدا گلوں سے قدرت اللہ کا ظہور
وہ جابجا درختوں پر تسبیح خواں طیور
گلشن خجل تھے وادی مینو اساس سے
جنگل تھا سب بسا ہوا پھولوں کی باس سے

ٹھنڈی ہوا میں سبزۂ صحرا کی وہ لہک
شرمائے جس سے اطلس زنگاریِ فلک
وہ جھومنا درختوں کا پھولوں کی وہ مہک
ہر برگ گل پر قطرۂ شبنم کی وہ جھلک
ہیرے خجل تھے گوہر یکتا نثار تھے
پتے بھی ہر شجر کے جواہر نگار تھے

قربان صنعت قلم آفریدگار
تھی ہر ورق سے صنعت ترصیع آشکار
عاجز ہے فکر سے شعرائے ہنر شعار
ان صنعتوں کو پائے کہاں عقلِ سادہ کار
عالم تھا محو قدرت رب عباد پر
مینا کیا تھا وادی مینو سواد پر

وہ نور اور وہ دشت سہانا سا وہ فضا
دراج و کبک و تیہو و طاؤس کی صدا
وه جوش گل وہ نالۂ مرغان خوش نوا
سردی جگر کو بخشتی تھی صبح کی ہوا
پھولوں سے سبز سبز شجر سُرخ پوش تھے
تھالے بھی نخل کے سبد گل فروش تھے

وہ دشت وہ نسیم کے جھونکے وہ سبزہ زار
پھولوں پہ جابجا وہ گہر ہائے آب دار
اٹھنا وہ جھوم جھوم کے شاخوں کا بار بار
بالائے نخل ایک جو بلبل تو گل ہزار
خواہاں تھے نخل گلشن زہراؑ جو آب کے
شبنم نے بھر دیے تھے کٹورے گلاب کے

وہ قمریوں کا چار طرف سرو کے ہجوم
کو کو کا شور نالۂ حق سرّہٗ کی دھوم
سبحان ربنا کی صدا تھی علی العموم
جاری تھے وہ جو اُن کی عبادت کے تھے رسوم
کچھ گل فقط نہ کرتے تھے رب عُلا کی حمد
ہر خار کو بھی نوک زباں تھی خدا کی حمد

چیونٹی بھی ہاتھ اٹھا کے یہ کہتی تھی بار بار
اے دانہ کش ضعیفوں کے رازق ترے نثار
یا حیُّ یا قدیر کی تھی ہر طرف پکار
تہلیل تھی کہیں کہیں تسبیح کردگار
طائر ہوا میں محو ہرن سبزہ زار میں
جنگل کے شیر ہونک رہے تھے کچھار میں

کانٹوں میں اک طرف تھے ریاض نبیؐ کے پھول
خوشبو سے جن کی خلد تھا جنگل کا عرض و طول
دنیا کی زیب، زینت کاشانۂ بتولؑ
وہ باغ تھا لگا گئے تھے خود جسے رسولؐ
ماه عزا کے عشرۂ اول میں کٹ گیا
وہ باغیوں کے ہاتھ سے جنگل میں کٹ گیا

اللہ رے خزاں کے دن اس باغ کی بہار
پھولے سماتے تھے نہ محمد کے گل عذار
دُولھا بنے ہوئے تھے اجل تھی گلے کا ہار
جاگے وہ ساری رات کے وہ نیند کا خمار
راہیں تمام جسم کی خوشبو سے بس گئیں
جب مسکرائے پھولوں کی کلیاں بکس گئیں

وہ دشت اور وہ خیمۂ زنگار گوں کی شان
گویا زمیں پر نصب تھا اک تازہ آسمان
بے چوبۂ سپہر بریں جس کا سائبان
بیت العتیق دیں کا مدینہ جہاں کی جان
اللہ کے حبیب کے پیارے اسی میں تھے
سب عرش کبریا کے ستارے اسی میں تھے

گردوں پہ ناز کرتی تھی اس دشت کی زمیں
کہتا تھا آسمان دہم چرخ ہفتمیں
پردے تھے رشک پرده چشمان حور عین
تاروں سے تھا فلک اسی خرمن کا خوشہ چیں
دیکھا جو نور شمسۂ کیواں جناب پر
کیا کیا ہنسی ہے صبح گل آفتاب پر

ناگاه چرخ پر خط ابیض ہوا عیاں
تشریف جانماز پہ لائے شہِ زماں
سجادے بچھ گئے عقب شاہ انس و جاں
صوت حسن سے اکبر مہرو نے دی اذاں
ہر اک کی چشم آنسوؤں میں ڈبڈبا گئی
گویا صدا رسولؐ کی کانوں میں آگئی

چپ تھے طیور جھومتے تھے وجد میں شجر
تسبیح خواں تھے برگ و گل و غنچہ و ثمر
محو ثنا کلوخ و نباتات و دشت و در
پانی سے منہ نکالے تھے دریا کے جانور
اعجاز تھا کہ دلبر شبیرؑ کی صدا
ہر خشک و تر سے آتی تھی تعبیر کی صدا

ناموش شاہ روتے تھے خیمے میں زار زار
چیکی کھڑی تھی صحن میں بانوئے نامدار
زینب بلائیں لے کے یہ کہتی تھی بار بار
صدقے نمازیوں کے موذن کے میں نثار
کرتے ہیں یوں ثنا و صفت ذوالجلال کی
لوگو! اذاں سُنو مرے یوسف جمال کی

یہ حسن صوت اور یہ قرآت یہ شد و مد
حقا کہ افصح الفصحا تھے انھیں کے جد
گویا ہے لحن حضرت داؤدِ باخرد
یا رب! رکھ اس صدا کو زمانے میں تا ابد
شعبے صدا میں پنکھڑیاں جیسے پھول ہیں
بلبل چہک رہا ہے ریاض سولؐ میں

میری طرف سے کوئی بلائیں تو لینے جائے
عین الکمال سے تجھے بچے! خدا بچائے
وہ لو ذعی کہ جس کی طلاقت دلوں کو بھائے
دو دن میں ایک بوند بھی پانی کی وہ نہ پائے
غربت میں پڑ گئی ہے مصیبت حسین پر
فاقہ یہ تیسرا ہے میرے نورِ عین پر

صف میں ہوا جو نعرة قد قامت الصلوة
قائم ہوئی نماز اُٹھے شاہ کائنات
وہ نور کی صفیں وہ مصلی ملک صفات
سردار کے قدم کے تلے تھی رہِ نجات
جلوہ تھا تا بہ عرش معلیٰ حسینؑ کا
مصحف کی لوح تھی کہ مصلی حسینؑ کا

قرآں کھلا ہوا کہ جماعت کی تھی نماز
بسم اللہ آگے جیسے ہو یوں تھے شہِ حجاز
سطریں تھیں یا صفیں عقب شاہ سرفراز
کرتی تھی خود نماز بھی ان کی ادا پہ ناز
صدقے سحر بیاض پہ بین السطور کی
سب آیتیں تھیں مصحف ناطق کے نور کی

امید مغفرت ہے علیِّ علیم سے
غیر از کرم کچھ اور نہ ہو گا کریم سے
لیکن ڈگیں نہ پاؤں رہِ مستقیم سے
پہلے اشارہ ہے یہ الف لام میم سے
حبل المتیں یہی ہیں نجات ان کے ہاتھ ہے
قرآں کا اور آلِ محمدؐ کا ساتھ ہے

باہم مکبروں کی صدائیں وہ دل پسند
کرّ و بیان عرش تھے سب جن سے بہرہ مند
ایماں کا نور چہروں پہ تھا چاند سے دو چند
خوفِ خدا سے کانپتے تھے سب کے بند بند
خم گردنیں تھیں سب کی خضوع و خشوع میں
سجدوں میں چاند تھے مہہ نو تھے رکوع میں

اک صف میں سب محمدؐ و حیدرؑ کے رشتہ دار
اٹھارہ نوجواں ہیں اگر کیجئے شمار
پر سب وحید عصر و حق آگاه و خاکسار
پیرو امام پاک کے دانائے روزگار
تسبیح ہر طرف تہِ افلاک انھیں کی ہے
جس پر درود پڑھتے ہیں یہ خاک انھیں کی ہے

دنیا سے اُٹھ گیا وہ قیام اور وہ قعود
ان کے لیے تھی بندگی واجب الوجود
وہ عجز وہ طویل رکوع اور وہ سجود
طاعت میں نیست جانتے تھے اپنی ہست و بود
طاقت نہ چلنے پھرنے کی تھی ہاتھ پاؤں میں
گر گر کے سجدے کر گئے تیغوں کی چھاؤں میں

ہاتھ ان کے جب قنوت میں اٹھے سوئے خدا
خود ہو گئے فلک پہ اجابت کے باب وا
تھرائے آسمان ہلا عرش کبریا
شہپر تھے دونوں ہاتھ پئے طائر دعا
وہ خاکسار محو تضرع تھے فرش پر
روح القدس کی طرح دُعائیں تھیں عرش پر

فارغ ہوئے نماز سے جب قبلہ انام
آئے مصافحے کو جوانان تشنہ کام
چومے کسی نے دستِ شہنشاہ خاص و عام
آنکھیں ملیں کسی نے قدم پر باحترام
کیا دل تھے کیا سیاہ رشید و سعید تھی
باہم معانقے تھے کہ مرنے کی عید تھی

سجدے میں شکر کے تھا کوئی مرد با خدا
پڑھتا تھا کوئی خون سے قرآں کوئی دعا
نعت نبیؐ کہیں تھی کہیں حمد کبریا
مولا اٹھا کے ہاتھ یہ کرتے تھے التجا
فاقوں میں تشنہ کامی و غربت پہ رحم کر
یا رب! مسافروں کی جماعت پہ رحم کر

زاری تھی التجا تھی مناجات تھی ادھر
واں سرکشی و ظلم و تعدی و شور و شر
کہتا تھا ابن سعد یہ جا جا کے نہر پر
گھاٹوں سے ہوشیار ترائی سے باخبر
دو روز سے ہے تشنہ دہانی حسینؑ کو
ہاں مرتے دم بھی دیجو نہ پانی حسین کو

بیٹھے تھے جا نماز پہ شاہ فلک سریر
ناگہ قریب آ کے گہرے تین چار تیر
دیکھا ہر اک نے مڑ کے سوئے لشکر کثیر
عباسؑ اُٹھے تول کے شمشیر بے نظیر
پروانہ تھے سراج امامت کے نور پر
روکی سپر حضور کرامت ظہور پر

اکبرؑ سے مڑ کے کہنے لگے سرور زماں
باندھے ہے سرکشی پہ کمر لشکر گراں
تم جا کے کہہ دو خیمے میں یہ اے پدر کی جاں
بچوں کو لے کے صحن سے ہٹ جائیں بیبیاں
غفلت میں تیر سے کوئی بچہ تلف نہ ہو
ڈر ہے مجھے کہ گردن اصغرؑ ہدف نہ ہو

کہتے تھے یہ پسر سے شہِ آسماں سریر
فضّہ پکاری ڈیوڑھی سے اے خلق کے امیر
ہے ہے علیؑ کی بیٹیاں کس جا ہوں گوشہ گیر
اصغرؑ کے گہوارے تک آگر گرے ہیں تیر
گرمی میں ساری رات یہ گھٹ گھٹ کے روئے ہیں
بچے ابھی تو سرد ہوا پا کے سوئے ہیں

باقر کہیں پڑا ہے سکینہؑ کہیں ہے غش
گرمی کی فصل یہ تب و تاب اور یہ عطش
رو رو کے سو گئے ہیں صغیران ماه وش
بچوں کو لے کے ماں سے کہاں جائیں فاقہ کش
یہ کس خطا پہ تیر پیاپے برستے ہیں
ٹھنڈی ہوا کے واسطے بچے ترستے ہیں

اٹھے یہ شور سن کے امام فلک وقار
ڈیوڑھی تک آئے ڈھالوں کو روکے رفیق و یار
فرمایا مڑ کے چلتے ہیں اب بہر کار زار
کمریں کسو، جہاد پہ منگواؤ راہوار
دیکھیں فضا بہشت کی دل باغ باغ ہو
امت کے کام سے کہیں جلدی فراغ ہو

فرما کے یہ حرم میں گئے شاہ بحر و بر
ہونے لگیں صفوں میں کمر بندیاں ادھر
جوشن پہن کے حضرت عباسؑ نامور
دروازے پر ٹہلنے لگے مثل شیر نر
پرتو سے رخ کے برق چھلکتی تھی خاک پر
تلوار ہاتھ میں تھی سپر دوش پاک پر

شوکت میں رشک تاجِ سلیماں تھا خود سر
کلغی پہ لاکھ بار تصدق ہما کے پر
دستانے دونوں فتح کے مسکن ظفر کے گھر
وہ رعب الامان وه تہور کہ الحذر
جب ایسا بھائی ظلم کی تیغوں میں آڑ ہو
پھر کس طرح نہ بھائی کی چھاتی پہاڑ ہو

خیمے میں جا کے شہؑ نے یہ دیکھا حرم کا حال
چہرے تو فق ہیں اور کھلے ہیں سروں کے بال
زینبؑ کی یہ دعا تھی کہ اے رب ذوالجلال
بچ جائے اس فساد سے خیر النسا کا لال
بانوئے نیک نام کی کھیتی ہری رہے
صندل سے مانگ بچوں سے گودی بھری رہے

آفت میں ہے مسافر صحرائے کربلا
بیکس پہ یہ چڑھائی ہے سید پہ یہ جفا
غربت میں ٹھن گئی جو لڑائی تو ہوگا کیا
ان ننھے ننھے بچوں پہ کر رحم اے خدا
فاقوں سے جاں بلب ہیں عطش سے ہلاک ہیں
يارب! ترے رسولؐ کی یہ آل پاک ہیں

سر پر نہ اب علیؑ نہ رسولؐ فلک وقار
گھر لٹ گیا گزر گئیں خاتون روزگار
اماں کے بعد روئی حسنؑ کو میں سوگوار
دنیا میں اب حسینؑ ہے ان سب کا یادگار
تو داد دے مری کہ عدالت پناہ ہے
کچھ اس پہ بن گئی تو یہ مجمع تباہ ہے

بولے قریب جا کے شہِ آسماں جناب
مضطر نہ ہو دعائیں ہیں تم سب کی مستجاب
مغرور ہیں خطا پہ یہ شب خانماں خراب
خود جا کے میں دکھاتا ہوں ان کو رہ صواب
موقع نہیں بہن! ابھی فریاد و آہ کا
لاؤ تبرکات رسالت پناہ کا

معراج میں رسولؐ نے پہنا تھا جو لباس
کشتی میں لائیں زینبؑ اسے شاہِ دیں کے پاس
سر پر رکھا عمامہ سردارِ حق شناس
پہنی قبائے پاک رسولؐ فلک اساس
بر میں درست و چست تھا جامہ رسولؐ کا
رومال فاطمہؑ کا عمامہ رسول کا

شملے کے دو سرے جو چھٹے تھے بصد وقار
ثابت یہ تھا کہ دوش پہ گیسو پڑے ہیں چار
بل کھا رہا تھا زلف سمن بو کا تار تار
جس کے ہر ایک مو پہ خطا و ختن نثار
مشک و عبیر و عود اگر ہیں تو ہیچ ہیں
سنبل پہ کیا کھلیں گے یہ زلفوں کے پیچ ہیں

کپڑوں سے آ رہی تھی رسول زمن کی بو
دولھا نے سونگھی ہوگی نہ ایسی دلہن کی بُو
حیدرؑ کی فاطمہؑ کی حسینؑ و حسنؑ کی بُو
پھیلی ہوئی تھی چار طرف پنجتن کی بُو
لٹتا تھا عطر وادی عنبر سرشت میں
گل جھومتے تھے باغ میں رضواں بہشت میں

پوشاک سب پہن چکے جس دم شہ زمن
لے کر بلائیں بھائی کی رونے لگی بہن
چلائی ہائے آج نہیں حیدر و حسن
اماں کہاں سے لائے تمھیں اب یہ بے وطن
رخصت ہے اب رسول کے یوسف جمال کی
صدقے گئی بلائیں تو لو اپنے لال کی

صندوق اسلحہ کے جو کھلوائے شاہ نے
پیٹا منہ اپنا زینبؑ عصمت پناہ نے
پہنی زره امام فلک بارگاہ نے
بازو پہ جو شنین پڑھے عز و جاہ نے
جوہر بدن کے حسن سے سارے چمک گئے
حلقے تھے جتنے اتنے ستارے چمک گئے

یاد آگئے علیؑ نظر آئی جو ذوالفقار
قبضے کو چوم کہ شہِ دیں روئے زار زار
تولی جولے کے ہاتھ میں شمشیر آبدار
شوکت نے دی صدا کہ تری شان کے نثار
فتح و ظفر قریب ہو نصرت قریب ہو
زیب اس کی تجھ کو ضرب عدو کو نصیب ہو

باندھی کمر سے تیغ جو زہراؑ کے لال نے
پھاڑا فلک پہ اپنا گریباں ہلال نے
دستانے پہنے سرورِ قدسی خصال نے
معراج پائی دوش پہ حمزہ کی ڈھال نے
رتبہ بلند تھا کہ سعادت نشان تھی
ساری سپر میں مہر نبوت کی شان تھی

ہتھیار ادھر لگا چکے مولائے خاص و عام
تیار ادھر ہوا علم سید الانام
کھولے سروں کو گرد تھیں سیدانیاں تمام
روتی تھی تھامے چوب علم خواہر امام
تیغیں کمر میں دوش پہ شملے پڑے ہوئے
زینبؑ کے لال زیر علم آ کھڑے ہوئے

گردانے دامنوں قبا کے وہ گلعزار
مرفق یک آستینوں کو الٹے بصد وقار
جعفرؑ کا رعب دبدبۂ شیر کردگار
بوٹا سے ان کے قد پہ نمودار و نامدار
آنکھیں ملیں علم سے پھریرے کو چوم کے
رایت کے گرد پھرنے لگے جھوم جھوم کے

گہ ماں کو دیکھتے تھے کبھی جانب علم
نعرہ کبھی یہ تھا کہ نثار شہ امم
کرتے تھے دونوں بھائی کبھی مشورے بہم
آہستہ پوچھتے کبھی ماں سے وہ ذی حشم
کیا قصد ہے علیؑ ولی کے نشان کا
اماں! کسے ملے گا علم نانا جان کا

کچھ مشورہ کریں جو شہنشاہِ خوش خصال
ہم بھی محق ہیں آپ کو اس کا رہے خیال
پاس ادب سے عرض کی ہم کو نہیں مجال
اس کا بھی خوف ہے کہ نہ ہو آپ کو ملال
آقا کے ہم غلام ہیں اور جاں نثار ہیں
عزت طلب ہیں نام کے امیدوار ہیں

بے مثل تھے رسولؐ کے لشکر کے سب جواں
لیکن ہمارے جد کو نبیؐ نے دیا نشان
خیبر میں دیکھتا رہا منہ لشکر گراں
پایا علم علیؑ نے مگر وقت امتحان
طاقت میں کچھ کمی نہیں گو بھوکے پیاسے ہیں
پوتے انہیں کے ہم ہیں اُنھیں کے نواسے ہیں

زینبؑ نے تب کہا کہ تمھیں اس سے کیا ہے کام
کیا دخل مجھکو مالک و مختار ہیں امام
دیکھو نہ کیجو بے ادبانہ کوئی کلام
بگڑوں گی میں جو لو گے زباں سے علم کا نام
لو جاؤ بس کھڑے ہو الگ ہاتھ جوڑ کے
کیوں آئے تم یہاں علی اکبرؑ کو چھوڑ کے

سرکو، ہٹو، بڑھو، نہ کھڑے ہو علم کے پاس
ایسا نہ ہو کہ دیکھ لیں شاہ فلک اساس
کھوتے ہو اور آئے ہوئے تم میرے حواس
بس قابل قبول نہیں ہے یہ التماس
رونے لگو گے پھر جو بُرا یا بھلا کہوں
اس ضد کو بچپنے کے سوا اور کیا کہوں

عمریں قلیل اور ہوس منصب جلیل
اچھا نکالو قد کے بھی بڑھنے کی کچھ سبیل
ماں صدقے جائے گرچہ یہ ہمت کی ہے دلیل
ہاں اپنے ہمسنوں میں تمھارا نہیں عدیل
لازم ہے سوچے غور کرے پیش و پس کرے
جو ہو سکے نہ کیوں بشر اس کی ہوس کرے

ان ننھے ننھے ہاتھوں سے اُٹھے گا یہ علم؟
چھوٹے قدوں میں سب سے، سنوں میں سبھوں سے کم
نکلے تنوں سے سبط نبیؐ کے قدم پہ دم
عہدہ یہی ہے بس یہی منصب یہی حشم
رخصت طلب اگر ہو، تو یہ میرا کام ہے
ماں صدقے جائے آج تو مرنے میں نام ہے

پھر تم کو کیا، بزرگ تھے گر فخر روزگار
زیبا نہیں ہے وصف اضافی پہ افتخار
جوہر وہ ہیں جو تیغ کرے آپ آشکار
دکھلا دو آج حیدرؑ و جعفرؑ کی کارزار
تم کیوں کہو کہ لال خدا کے ولی کے ہیں
فوجیں پکاریں خود کہ نواسے علیؑ کے ہیں

کیا کچھ علم سے جعفر طیارؑ کا تھا نام
یہ بھی تھی اک عطائے رسول فلک مقام
بگڑی لڑائیوں میں بن آئے انھیں سے کام
جب کھینچتے تھے تیغ تو ہلتا تھا روم و شام
بے جاں ہوئے تو نخل وغا نے ثمر دیے
ہاتھوں کے بدلے حق نے جواہر کے پر دیے

لشکر نے تین روز ہزیمت اٹھائی جب
بخشا علم رسول خدا نے علیؑ کو تب
مرجب کو قتل کر کے بڑھا جب وہ شیر رب
در بند کر کے قلعے کا بھاگی سپاہ سب
اکھڑا وہ یوں گراں تھا جو در سنگ سخت سے
جس طرح توڑ لے کوئی پتہ درخت سے

نرغے میں تین دن سے ہے مشکل کشا کا لال
اماں کا باغ ہوتا ہے جنگل میں پائمال
پوچھا نہ یہ کہ کھولے ہیں کیوں تم نے سر کے بال
میں لٹ رہی ہوں اور تمھیں منصب کا ہے خیال
غم خوار تم مرے ہو نہ عاشق امام کے
معلوم ہو گیا مجھے طالب ہو نام کے

ہاتھوں کو جوڑ جوڑ کے بولے وہ لالہ فام
غصے کو آپ تھام لیں اے خواہر امام
واللہ کیا مجال جو لیں اب علم کا نام
کھل جائے گا لڑیں گے جو یہ باوفا غلام
فوجیں بھگا کے گنج شہیداں میں سوئیں گے
تب قدر ہوگی آپ کو جب ہم نہ ہوئیں گے

بس کہہ کے یہ ہٹے جو سعادت نشاں پسر
چھاتی بھر آئی ماں نے کہا تھام کر جگہ
دیتے ہو اپنے مرنے کی پیارو! مجھے خبر
ٹھہرو ذرا بلائیں تو لے لے یہ نوحہ گر
کیا صدقے جاؤں ماں کی نصیحت بُری لگی
بچو! یہ کیا کہا کہ جگر پر چھری لگی

زینبؑ کے پاس آ کے یہ بولے شہ زمن
کیوں تم نے دونوں بیٹوں کی باتیں سنیں بہن!
شیروں کے شیر عاقل و جرار و صف شکن
زینبؑ! وحید عصر ہیں دونوں یہ گلبدن
یوں دیکھنے کو سب میں بزرگوں کے طور ہیں
تیور ہی ان کے اور، ارادے ہی اور ہیں

نو دس برس کے سن میں یہ جرأت یہ ولولے
بچے کسی نے دیکھے ہیں ایسے بھی من چلے
اقبال کیوں کر ان کے نہ قدموں سے منہ ملے
کس گود میں بڑے ہوئے کس دودھ سے پلے
بے شک یہ ورثہ دار جناب امیرؑ ہیں
پر کیا کروں کہ دونوں کی عمریں صغیر میں

اب جس کو تم کہو اُسے دیں فوج کا علم
کی عرض جو صلاح شہ آسماں حشم
فرمایا جب سے اٹھ گئیں زہرائے با کرم
اس دن سے تم کو ماں کی جگہ جانتے ہیں ہم
مالک ہو، تم بزرگ کوئی ہو کہ خرد ہو
جس کو کہو اُسی کو یہ عہدہ سپرد ہو

بولی بہن کہ آپ بھی تو لیں کسی کا نام
ہے کس طرف توجہ سردار خاص و عام
گر مجھ سے پوچھتے ہیں شہ آسماں مقام
قرآں کے بعد ہے تو ہے آپ کا کلام
شوکت میں قد میں شان میں ہمسر کوئی نہیں
عباسیؑ نامدار سے بہتر کوئی نہیں

عاشق، غلام، خادم دیرینہ، جاں نثار
فرزند، بھائی، زینت پہلو، وفا شعار
راحت رساں، مطیع، نمودار و نامدار
جرار یادگار پدر، فخر روزگار
صفدر ہے، شیرل ہے، بہادر ہے، نیک ہے
بے مثل سیکڑوں میں ہزاروں میں ایک ہے

آنکھوں میں اشک بھر کے یہ بولے شہ زمن
ہاں تھی یہی علیؑ کی وصیت بھی اے بہن !
اچھا بلائیں آپ کدھر ہے وہ صف شکن
اکبرؑ چچا کے پاس گئے سن کے یہ سخن
کی عرض انتظار ہے شاہ غیور کو
چلیے! پھوپھی نے یاد کیا ہے حضور کو

عباسؑ آئے ہاتھوں کو جوڑے حضور شاہ
جاؤ بہن کے پاس یہ بولا وہ دیں پناہ
زینبؑ وہیں علم لیے آئیں بہ عز و جاہ
بولے نشاں کو لے کے شہِ عرش بارگاہ
ان کی خوشی وہ ہے جو رضا پنجتن کی ہے
لو بھائی لو علم یہ عنایت بہن کی ہے

رکھ کر علم پہ ہاتھ جھکا وہ فلک وقار
ہمشیر کے قدم پہ ملا منہ بہ افتخار
زینبؑ بلائیں لے کے یہ بولیں کہ میں نثار
عباسؑ! فاطمہ کی کمائی سے ہوشیار
ہو جائے آج صلح کی صورت تو کل چلو
ان آفتوں سے بھائی کو لے کر نکل چلو

کی عرض میرے جسم پہ جس وقت تک ہے سر
ممکن نہیں ہے یہ کہ بڑھے فوج بد گہر
تیغیں کھنچیں جو لاکھ تو سینہ کروں سپر
دیکھیں اٹھا کے آنکھ یہ کیا تاب کیا جگر
ساونت ہیں پسر اسد ذوالجلال کے
گر شیر ہو تو پھینک دیں آنکھیں نکال کے

منہ کر کے سوئے قبر علیؑ پھر کیا خطاب
ذرے کو آج کر دیا مولا نے آفتاب
یہ عرض خاکسار کی ہے یا ابو تراب
آقا کے آگے ہوں میں شہادت سے بہرہ یاب
سر تن سے ابن فاطمہؑ کے روبرو گرے
شبیرؑ کے پسینے پہ میرا لہو گرے

یہ سن کے آئی زوجہ عباسؑ نامور
شوہر کی سمت پہلے کنکھیوں سے کی نظر
لیں سبط مصطفےٰ کی بلائیں بہ چشم تر
زینبؑ کے گرد پھر کے یہ بولی وہ نوحہ گر
فیض آپ کا ہے اور تصدق امام کا
عزت بڑھی کنیز کی رتبہ غلام کا

سر کو لگا کے چھاتی سے زینبؑ نے یہ کہا
تو اپنی مانگ کوکھ سے ٹھنڈی رکھے سدا
کی عرض مجھ سے لاکھ کنیزیں ہوں تو فدا
بانوئے نامور کو سہاگن رکھے خدا
بچے جئیں ترقی اقبال و جاہ ہو
سائے میں آپ کے علی اکبر کا بیاہ ہو

قسمت وطن میں خیر سے پھر سب کو لے کے جائے
یثرب میں شور ہو کہ سفر سے حسین آئے
ام النبین جاہ و حشم سے پسر کو پائے
جلدی شب عروسی اکبر غدا دکھائے
مہندی تمھارا لال ملے ہاتھ پاؤں میں
لاؤ دلہن کو بیاہ کے تاروں کی چھاؤں میں

ناگاہ آ کے بالی سکینہ نے یہ کہا
کیسا ہے یہ ہجوم کدھر ہیں مرے چچا
عہدہ علم کا ان کو مبارک کرے خدا
لوگو! مجھے بلائیں تو لینے دو اک ذرا
شوکت خدا بڑھائے مرے عمو جان کی
میں بھی تو دیکھوں شان علیؑ کے نشان کی

عباسؑ مسکرا کے پکارے کہ آؤ آؤ
عمو نثار پیاس سے کیا حال ہے بتاؤ
بولی لپٹ کے وہ کہ مری مشک لیتے جاؤ
اب تو علم ملا تمھیں پانی مجھے پلاؤ
تحفہ نہ کوئی دیجے نہ انعام دیجئے
قربان جاؤں پانی کا اک جام دیجئے

باتوں پہ اس کی روتی تھیں سیدانیاں تمام
کی غرض آ کے ابن حسن نے کہ یا امام
انبوہ ہے بڑھی چلی آتی ہے فوج شام
فرمایا آپ نے کہ نہیں فکر کا مقام
عباسؑ اب علم لیے باہر نکلتے ہیں
ٹھہرو بہن سے مل کے گلے ہم بھی چلتے ہیں

ناگاہ بڑھے علم لیے عباسؑ باوفا
دوڑے سب اہل بیت کھلے سر برہنہ پا
حضرت نے ہاتھ اٹھا کے یہ اک ایک سے کہا
لو الوداع اے حرم پاک مصطفے
صبح شب فراق ہے پیاروں کو دیکھ لو
سب مل کے ڈوبتے ہوئے تاروں کو دیکھ لو

شہؑ کے قدم پہ زینبؑ زار و حزیں گری
بانوؑ پچھاڑ کھا کے پسر کے قریں گری
کلثومؑ تھرتھرا کے بروئے زمیں گری
باقر کہیں گرا تو سکینہؑ کہیں گری
اجڑا چمن ہر اک گل تازہ نکل گیا
نکلا علم کہ گھر سے جنازہ نکل گیا

دیکھی جو شان حضرت عباسؑ عرش جاہ
آگے ہوئی علم کے پاس از تہنیت سپاه
نکلا حرم سے جب دو عالم کا بادشاہ
نشتر بدل بھی بنت علیؑ کی فغان و آه
رہ رہ کے اشک بہتے تھے روئے جناب سے
شبنم ٹپک رہی تھی گل آفتاب سے

مولا چڑھے فرس پہ محمدؐ کی شان سے
ترکش لگایا ہرنے پہ کس آن بان سے
نکلا یہ جن و انس و ملک کی زبان سے
اترا ہے پھر زمیں پہ براق آسمان سے
سارا چلن خرام میں کبک دری کا ہے
گھونگھٹ نئی دلہن کا ہے چہرہ پری کا ہے

غصے میں انکھڑیوں کے ابلنے کو دیکھیے
بن بن کے جھوم جھوم کے چلنے کو دیکھیے
سانچے میں جوڑ بند کے ڈھلنے کو دیکھیے
تھم کر کنوتیوں کے بدلنے کو دیکھیے
گردن میں ڈالیں ہاتھ یہ پریوں کو شوق تھا
بالاودی میں اس کو ہما پر بھی فوق تھا

تھم کر ہوا چلی فرس خوش قدم بڑھا
جوں جوں وہ سوئے دشت بڑھا اور دم پڑھا
گھوڑوں کی لیں سواروں نے باگیں علم بڑھا
رایت بڑھا کہ سرو ریاض ارم بڑھا
پھولوں کو لے کے بادِ بہاری پہنچ گئی
بستان کربلا میں سواری پہنچ گئی

پنجہ ادھر چمکتا تھا اور آفتاب اُدھر
اس کی ضیا تھی خاک پر ضو اس کی عرش پر
زر ریزی علم پہ ٹھہرتی نہ تھی نظر
دولھا کا رخ تھا سونے کے سہرے میں جلوہ گر
تھے دو طرف جود و علم اس ارتفاع کے
الجھے ہوئے تھے تارِ خطوط شعاع کے

اللہ ری سپاہ خدا کی شکوہ و شان
جھکنے لگے جنود ضلالت کے بھی نشان
کمریں کسے علم کے تھے ہاشمی جوان
دنیا کی زیب دین کی عزت جہاں کی جان
ایک ایک درمانِ علیؑ کا چراغ تھا
جس سے ملی بہشت کو زینت وہ باغ تھا

لڑکے وہ ساتھ آٹھ سہی قد سمن عذار
گیسو کسی کے چہرے پہ دو اور کسی کے چار
حیدرؑ کا رعب نرگسی آنکھوں سے آشکار
کھیلیں تو نمیچوں سے کریں شیر کا شکار
تیروں کی سمت چاند سے سینے تنے ہوئے
آئے تھے عیب گاہ میں دُولھا بنے ہوئے

غرفوں سے حوریں دیکھ کے کرتی تھیں یہ کلام
دنیا کا باغ بھی ہے عجیب پر فضا مقام
دیکھوں درود پڑھ کے سوئے لشکر امام
ہمشکل مصطفے ہے یہی عرش احتشام
رایت لیے وہ لال خدا کے ولی کا ہے
اب تک جہاں میں ساتھ نبیؐ و علیؑ کا ہے

دنیا سے اٹھ گئے تھے جو پیغمبر زماں
ہم جانتے تھے حسن سے خالی ہے اب جہاں
کیونکر سُوئے زمیں نہ جھکے پیر آسماں
پیدا کیا ہے حق نے عجب حسن کا جواں
سب خوبیوں کا خاتمہ ہے اس حسین پر
محبوب حق ہیں عرش پہ سایا زمین پر

ناگاہ ادھر سے تیر چلے جانب امام
گھوڑا بڑھا کے آپ نے حجت بھی کی تمام
نکلے ادھر سے شہ کے رفیقان تشنہ کام
بے سر ہوئے پروں میں سران سپاہ شام
بالا کبھی تھی تیغ کبھی زیر تنگ تھی
اک اک کی جنگ مالک اشتر کی جنگ تھی

نکلے پئے جہاد عزیزان شاہ دیں
نعرے کیے کہ خوف سے ہلنے لگی زمیں
روباہوں کی صفوں پہ چلے شیر خشم گیں
کھنچی جو تیغ بھول گئے صف کشی لعیں
بجلی گری پروں پہ شمال و جنوب کے
کیا کیا لڑے ہیں شام کے بادل میں ڈوب کے

اللہ رے علیؑ کے نواسوں کی کارزار
دونوں کے نیمچے تھے کہ چلتی تھی ذوالفقار
شانہ کٹا کسی نے جو روکا سپر پہ وار
گنتی تھی زخمیوں کی نہ کشتوں کا تھا شمار
اتنے سوار قتل کیے تھوڑی دیر میں
دونوں کے گھوڑے چھپ گئے لاشوں کے ڈھیر میں

وہ چھوٹے چھوٹے ہاتھ وہ گوری کلائیاں
آفت کی پھرتیاں تھیں غضب کی صفائیاں
ڈر ڈر کے کاٹتے تھے کماں کش کنائیاں
فوجوں میں تھیں نبیؐ وعلیؑ کی دہائیاں
شوکت ہو ہو تھی جناب امیرؑ کی
طاقت دکھا دی شیروں نے زینبؑ کے شیر کی

کس حسن سے حسنؑ کا جوانِ حسیں لڑا
گھر گھر کے صورت اسے خشم گیں لڑا
دو دن کی بھوک پیاس میں وہ مہ جبیں لڑا
سہرا الٹ کے یوں کوئی دولھا نہیں لڑا
حملے دکھا دیے اسد کردگار کے
مقتل میں سوئے ارزق شامی کو مار کے

چمکی جو تیغ حضرت عباسؑ عرش جاه
روح الامیں پکارے کہ اللہ کی پناہ
ڈھالوں میں چھپ گیا پسر سعد رو سیاہ
کشتوں سے بند ہو گئی امن و اماں کی راہ
جھپٹا جو شیر شوق میں دریا کی سیر کے
لے لی ترائی تیغوں کی موجوں کو پیر کے

بے سر ہوئے موکل سر چشمۂ فرات
ہل چل میں مثل موج صفوں کو نہ تھا ثبات
دریا میں گر کے فوت ہوئے کتنے بدصفات
گویا حباب ہو گئے تھے نقطۂ حیات
عباسؑ بھر کے مشک کو یوں تشنہ لب لڑے
جس طرح نہرواں میں امیرؑ عرب لڑے

آفت تھی حرب و ضرب علی اکبرؑ دلیر
غصے میں جھپٹے صید پہ جیسے گرسنہ شیر
سب سر بلند پست زبردست سب تھے زیر
جنگل میں چار سمت ہوئے زخمیوں کے ڈھیر
سر ان کے اترے تن سے جو تھے رن چڑھے ہوئے
عباسؑ سے بھی جنگ ہیں کچھ تھے بڑھے ہوئے

تلواریں برسیں صبح سے نصف النہار تک
ہلتی رہی زمیں لرزتے رہے فلک
کانپا کیے پروں کو سمیٹے ہوئے ملک
نعرے نہ پھر وہ تھے نہ وہ تیغوں کی تھی چمک
ڈھالوں کا دور برچھیوں کا اوج ہو گیا
ہنگام ظہر خاتمہ فوج ہو گیا

لاشے سبھوں کے سبط نبیؐ خود اٹھا کے لائے
قاتل کسی شہید کا سر کاٹنے نہ پائے
دشمن کو بھی نہ دوست کی فرقت خدا دکھائے
فرماتے تھے بچھڑ گئے سب ہم سے ہائے ہائے
اتنے پہاڑ گر پڑیں جس پر وہ خم نہ ہو
گر سو برس جیوں تو یہ مجمع بہم نہ ہو

پوچھو اسی سے جس کے جگر پر ہوں اتنے داغ
اک عمر کا ریاض تھا جس پر لٹا وہ باغ
فرصت نہ تھی بکا سے نہ ماتم سے تھا فراغ
جو گھر کی روشنی تھے وہ گل ہو گئے چراغ
پڑتی تھی دھوپ سب کے تن پاش پاش پر
چادر بھی اک نہ تھی علی اکبرؑ کی لاش پر

آیا اجل کے دام میں ناگہ وہ نوجواں
شمشیر ظلم سر پہ، جگر پر لگی سناں
مایوس زندگی سے ہوئے شاہ دو جہاں
آنکھوں سے نورتن سے گئی طاقت و تواں
کی آہ دل پکڑ کے شہِ دیں پناہ نے
معذور کر دیا غم نور نگاہ نے

خم ہو گئے یہ داغ اٹھا کے امام دیں
جھک کر بنا ہلالِ نبیؐ کا مہ جبیں
یوں درد میں تڑپ کے کیا نالۂ حزیں
ہلنے لگے پہاڑ لرزنے لگی زمیں
آئی جگر کو تاب نہ اس واردات کی
خشکی میں لگی ڈوبنے کشتی حیات کی

مقتل سے آئے خیمے کے در پر شہ زمن
پر شدت عطش سے نہ تھی طاقت سخن
پردے پہ ہاتھ رکھ کے پکارے بصد محن
اصغرؑ کو گاہوارے سے لے آوے اے بہن
پھر ایک بار اس مہ انور کو دیکھ لیں
اکبر کے شیر خوار برادر کو دیکھ لیں

خیمے سے دوڑے آل محمد برہنہ سر
اصغرؑ کو لائیں ہاتھوں پہ بانوئےؑ نوحہ گر
بچے کو لے کے بیٹھ گئے آپ خاک پر
منہ سے ملے جو ہونٹھ کو چونکا وہ سیمبر
غم کی چھری چلی جگر چاک چاک پر
بٹھلا لیا حسینؑ نے زانوئے پاک پر

بچے سے ملتفت تھے شہ آسماں سریر
تھا اس طرف کمیں میں بن کاہل شریر
مارا جو تین بھال کا اس بے حیا نے تیر
بس دفعتاً نشانہ ہوئی گردنِ صفیر
تڑیا جو شیر خوار تو حضرت نے آہ کی
معصوم ذبح ہو گیا گودی میں شاہ کی

جس دم تڑپ کے مر گیا وہ طفل شیر خوار
چھوٹی سی قبر تیغ سے کھودی بحال زار
بچے کو دفن کر کے پکارا وہ ذی وقار
اے خاک پاک حرمت مہماں نگاہدار
دامن میں رکھ اسے جو محبت علیؑ کی ہے
دولت ہے فاطمہ کی امانت علیؑ کی ہے

پہلے پہل چھٹا ہے یہ ماں کی کنار سے
واقف نہیں ہے قبر کی شب ہائے تار سے
اے قبر ہوشیار مرے گلعذار سے
گردن چھدی ہوئی ہے بچانا فشار سے
سید ہے لال حضرت خیر النسا کا ہے
معصوم ہے شہید ہے بندہ خدا کا ہے

جب صف کشی کی دھوم ہوئی قتل گاہ میں
تصویر مرگ پھر گئی سب کی نگاہ میں
ڈوبے رفیق یوسف دیں حق کی چاہ میں
دفتر کھلا اجل کا حسینی سپاہ میں
جانبازیاں دکھا کے جری نام کر گئے
خاک شفا پہ نور کے دانے بکھر گئے

دکھلا چکے وہ اہل وفا جب دلاوری
نکلے عزیز شاہ پے نام آوری
وہ حیدریؑ جواں وہ عقیلی و جعفری
کانپی زمین ہلنے لگا چرخ چنبری
شمشیر ہاشمی کا تماشہ دکھا دیا
وشت وغا میں خون کا دریا بہا دیا

جس وقت آمد آمد سیف خدا ہوئی
ہل چل پڑی ہر ایک کے در پے قضا ہوئی
نابود زندگی ہوئی ہستی فنا ہوئی
ہمت دلوں سے جسم سے قوت جدا ہوئی
لبریز ہو کے عمر کے ساغر چھلک گئے
کانپی زمیں پہاڑ جگہ سے سرک گئے

گردن اٹھا کے جانب گردوں یہ دی ندا
یا صاحب المعاطف دیا سامع الدعا
تو ناصر و بصیر ہے تو دافع بلا
کچھ جائے قیل قال نہیں جو تری رضا
بندے کے نیک و بد کا تجھے اختیار ہے
شبیرؑ جان و مال سے تجھ پر نثار ہے

جنگل میں گھر لٹا تو لٹا غم نہیں مجھے
رنج عزیز و مونس و ہمدم نہیں مجھے
زخمی ہے دل پہ خواہش مرہم نہیں مجھے
راحت یہ ہے کہ چین جو ایک دم نہیں مجھے
یہ حال ہے مگر نہیں صورت ہراس کی
فاقے کا ہے گلا نہ شکایت ہے پیاس کی

پیاروں کو تری راہ میں قربان کر چکا
قسمت میں جو لکھا تھا وہ صدمہ گزر چکا
مقتل میں زیر تیغ کلیجے کو دھر چکا
بیٹا جوان سامنے آنکھوں کے مر چکا
سینہ ہے چاک چاک جگر داغدار ہے
اب آرزوئے مرگ ہے اور جانِ زار ہے

بار سفر اٹھا کے ہوا کارواں رواں
آفت میں رہ گیا تن تنہا یہ خستہ جاں
وامانده و غریب ہوں اے رب ذوالمناں
منزل کا نہ سراغ کچھ نہ راہ کا نشاں
توشہ نہیں، رفیق نہیں، راہ بر نہیں
جانا ہے کس جگہ کہ جہاں کی خبر نہیں

امیدوار عفو ہوں اے خالق انام
گر تو کرم کرے تو بن آئے ہر ایک کام
بدنام ترے سلف سے ہو جائے نیک نام
ادنیٰ کو تو جو چاہے تو اعلیٰ ملے مقام
رعشہ رہے تن میں عالم امید و بیم ہے
تو ساترالعیوب و غفور الرحیم ہے

دل جس کا منتظر ہے وہ ساعت قریب ہے
اعضا سے جانکنی کی صعوبت قریب ہے
شور رحیل ہے دم رحلت قریب ہے
ہنگام ذبح وقت شہادت قریب ہے
یہ ہے گلوتے خشک وہ خنجر وہ تیغ ہے
حاضر ہوں حسب وعدہ مجھے کب دریغ ہے

آیا ہوں گھر سے وعدہ وفائی کے دھیان میں
حسرت ہے یہ درست رہوں امتحان میں
کانٹے پڑے ہیں پیاس کے مارے زبان میں
پر اب تلک تو فرق نہیں آن بان میں
غش آ رہے ہیں ضعف کی شدت کمال ہے
لیکن جو کچھ کہا تھا اسی کا خیال ہے

خیمے جلائیں آگ سے ناری میں چپ رہوں
سجادؑ پہنے بیڑیاں بھاری میں چپ رہوں
رانڈیں اٹھائیں ذلت و خواری میں چپ رہوں
ہوں بے ردا بتول کی پیاری میں چپ کے رہوں
قید حرم اسیری زینبؑ قبول ہے
تو خوش ہو اے کریم! مجھے سب قبول ہے

یہ کہکے آئے فوج پہ تولے ہوئے حسام
آنکھیں لہو تھیں رونے سے چہرہ تھا سرخ فام
زیب بدن کیے تھے بصد عز و احتشام
پیراہن مخطّط پیمبر انام
حمزہؑ کی ڈھال، تیغ شہِ لافتیٰ کی تھی
بر میں زرہ جناب رسولؐ خدا کی تھی

رستم تها ورع پوش کہ پاکھر میں راہوار
جرار، بردبار، سبک رو وفا شعار
کیا خوشنما تها زین طلاکار و نقره کار
اکسیر تھا قدم کا جسے مل گیا غبار
خوشخو تھا، خانہ زاد تھا، دلدل نژاد تھا
شبیرؑ بھی سخی تھے فرس بھی جواد تھا

میدان میں جب ریاضِ حسینیؑ خزاں ہوا
دنیا سے کارواں شہؑ دیں کارواں ہوا
دریائے خوں میں غرق ہر اک نوجواں ہوا
ہمشکل مصطفےٰ بھی شہید سناں ہوا
روتے تھے شاہ لاشوں میں تنہا کھڑے ہوئے
تھے خاک پر کلیجے کے ٹکڑے پڑے ہوئے

گرمی کا روز، جنگ کی کیوں کر کروں بیاں
ڈر ہے کہ مثل شمع نہ جلنے لگے زباں
وہ لوں کہ الحذر وہ حرارت کہ الاماں
رن کی زمیں تو سرخ تھی اور زرد آسماں
آب خنک کو خلق ترستی تھی خاک پر
گویا ہوا سے آگ برستی تھی خاک پر

وہ لوں، وہ آفتاب کی حدت، وہ تاب تب
کالا تھا رنگ دھوپ سے دن کا مثال شب
خود نہر علقمہ کے بھی سوکھے ہوئے تھے لب
خیمے جو تھے جبابوں کے تپتے تھے سب کے سب
اڑتی تھی خاک خشک تھا چشمہ حیات کا
کھولا ہوا تھا دُھوپ سے پانی فرات کا

کوسوں کسی شجر میں نہ گل تھے نہ برگ و بار
ایک ایک نخل جل رہا تھا صورت چنار
ہنستا تھا کوئی گل نہ لہکتا تھا سبزہ زار
کانٹا ہوئی تھی سوکھ کے ہر شاخ باردار
گرمی یہ تھی کہ زیست سے دل سب کے سرد تھے
پتے بھی مثل چہرہ مدقوق زرد تھے

جھیلوں سے چارپائے نہ اٹھتے تھے تا بہ شام
مسکن میں مچھلیوں کے سمندر کا تھا مقام
آہو جو کاہلے تھے تو چیتے سیاہ فام
پتھر بھی سب پگھل گئے تھے مثل موم خام
سرخی اڑی تھی پھولوں سے سبزی گیاہ سے
پانی کنووں میں اترا تھا سائے کی چاہ سے

شیر اٹھتے تھے نہ دھوپ کے مارے کچھار سے
آہو نہ منہ نکالتے تھے سبزہ زار سے
آئینہ مہر کا تھا مکدر غبار سے
گردوں کو تپ چڑھی تھی زمیں کے بخار سے
گرمی سے مضطرب تھا زمانہ زمین پر
بھن جاتا تھا جو گرتا تھا دانہ زمین پر

گرداب پر تھا شعلۂ جوالہ کا گماں
انگارے تھے حباب تو پانی شرر فشاں
منہ سے نکل پڑی تھی ہر اک موج کی زباں
تہ پر تھے سب نہنگ مگر تھی لبوں پہ جاں
پانی تھا آگ، گرمی روز حساب تھی
ماہی جو سیخ موج متک آئی کباب تھی

آب رواں سے منہ نہ اٹھاتے تھے جانور
جنگل میں چھپتے پھرتے تھے طائر ادھر ادھر
مردم تھے سات پردوں کے اندر عرق میں تر
خس خانۂ مژہ سے نکلتی نہ تھی نظر
گر چشم سے نکل کے ٹھہر جائے راہ میں
پڑ جائیں لاکھ آبلے پائے نگاہ میں

آئینہ فلک کو نہ تھی تاب و تب کی تاب
چھپنے کو برق چاہتی تھی دامن سحاب
سب سے سوا تھا گرم مزاجوں کو اضطراب
کافور صبح ڈھونڈھتا پھرتا تھا آفتاب
بھڑکی تھی آگ گنبد چرخ اسیر میں
بادل چھپے تھے سب کرۂ زمہریر میں

اس دھوپ میں کھڑے تھے اکیلے شہِ امم
نہ دامنِ رسولؐ تھا نہ سایۂ علم
اودے تھے لب زبان میں کانٹے کمر میں خم
شعلے جگر سے آہ کے اُٹھتے تھے دمبدم
بے آب تیسرا تھا جو دن مہمان کو
ہوتی تھی بات بات میں لکنت زبان کو

گھوڑوں کو اپنے کرتے تھے سیراب شہسوار
آتے تھے اونٹ گھاٹ پہ باندھے ہوئے قطار
پیتے تھے آبِ نہر پرند آ کے بے شمار
سقّے زمیں پہ کرتے تھے چھڑکاؤ بار بار
پانی کا دام و دوکو پلانا ثواب تھا
اک ابن فاطمہؑ کے لیے قحط آب تھا

سر پر لگائے تھا پسر سعد چتر زر
خادم کئی تھے مروحہ جنباں ادھر ادھر
کرتے تھے آب پاش مکرر زمیں کو تر
فرزند فاطمہؑ پہ نہ تھا سایۂ شحبر
وہ دھوپ دشت کی وہ جلال آفتاب کا
سونلا گیا تھا رنگ مبارک جناب کا

کہتا تھا ابن سعد کہ اے آسماں جناب
بیعت جو کیجے اب بھی تو حاضر ہے جام آب
فرماتے تھے حسینؑ کہ او خانماں خراب!
دریا کو خاک جانتا ہے ابن بوتراب
فاسق ہے پاس کچھ تجھے اسلام کا نہیں
آبِ بقا ہو یہ تو مرے کام کا نہیں

کہدوں تو خوان لے کے خود آئیں ابھی خلیل
چاہوں تو سلسبیل کو دم میں کروں سبیل
کیا جام آب کا تو مجھے دے گا او ذلیل!
بے آبرو خسیس، ستمگر، دنی بخیل
جس پھول پر پڑے ترا سایہ وہ بُو نہ دے
کھلوائے قصد تو تو کبھی رگ لہو نہ دے

گر جم کا نام لوں تو ابھی جام لے کے آئے
کوثر یہیں رسولؐ کا احکام لے کے آئے
روح الامیں زمیں پہ مرا نام لے کے آئے
لشکر ملک کا فتح کا پیغام لے کے آئے
چاہوں جو انقلاب تو دنیا تمام ہو
اُلٹے زمین یوں کہ نہ کوفہ نہ شام ہو

فرما کے یہ نگاہ جو کی سوئے ذوالفقار
تھرّا کے پچھلے پاؤں ہٹا وہ ستم شعار
مظلوم پر صفوں سے چلے تیر بے شمار
آواز کوس حرب ہوئی آسماں کے پار
نیزے اٹھا کے جنگ پر اسوار تل گئے
کالے نشاں سپاہ سیہ رو میں کھل گئے

وہ دھوم طبل جنگ کی وہ بوق کا خروش
کہ ہو گئے تھے شور سے کر و بیوں کے گوش
تھرائی یوں زمیں کہ اڑے آسماں کے ہوش
نیزے ہلا کے نکلے سواران درع پوش
ڈھالیں تھیں یوں سروں پہ سواران شوم کے
صحرا میں جیسے آئے گھٹا جھوم جھوم کے

جب رن میں تیغ تول کے سلطان دیں بڑھے
گیتی کے تھام لینے کو روح الامیں بڑھے
مانند شیر حق کہیں ٹھہرے کہیں بڑھے
گویا علیؑ اُلٹتے ہوئے آستیں بڑھے
جلوہ دیا جری نے عروس مصاف کو
مشکل کشا کی تیغ نے چھوڑا غلاف کو

کاٹھی سے اس طرح ہوئی وہ شعلہ خو جدا
جیسے کنارِ شوق سے ہو خوبرو جدا
مہتاب سے شعاع جدا، گل سے بو جدا
سینے سے دم جدا، رگ جاں سے لہو جدا
گرجا جو رعد، ابر سے بجلی نکل پڑی
محمل میں دم جو گھٹ گیا لیلیٰ نکل پڑی

آئے حسینؑ یوں کہ عقاب آئے جس طرح
کافر پہ کبریا کا عتاب آنے جس طرح
تابنده برق، سوئے سحاب کے جس طرح
دوڑا فرس نشیب میں آپ آئے جس طرح
یوں تیغ تیز کوند گئی اس گروہ پر
بجلی تڑپ کے گرتی ہے جس طرح کوہ پر

گرمی میں برق تیغ جو چمکی شرر اڑے
جھونکا چلا ہوا کا جوسن سے تو سر اڑے
پرکالہ سپر جو ادھر اور اُدھر اڑے
روح الامیں نے صاف یہ جانا کہ پر اڑے
ظاہر نشان اسم عزیمت اثر ہوئے
جن پر علیؑ لکھا تھا وہی پر سپر ہوئے

جس پر چلی وہ تیغ دو پارا کیا اُسے
کھنچتے ہی چار ٹکڑے دوبارا کیا اُسے
واں تھی جدھر اجل نے اشارا کیا اسے
سختی بھی کچھ پڑی تو گوارا کیا اُسے
نے زین تھا فرس پہ نہ اسوار زین پر
کڑیاں زرہ کی بکھری ہوئی تھیں زمین پر

آئی چمک کے غول پہ جب سر گرا گئی
دم میں جمی صفوں کو برابر گرا گئی
اک ایک قصر تن کو زمیں پر گرا گئی
سیل آئی زور شور سے جب گھر گرا گئی
آ پہنچا اس کے گھاٹ پہ جو مر کے رہ گیا
دریا لہو کا تیغ کے پانی سے بہہ گیا

اس آب پر یہ شعلہ فشانی خدا کی شان
پانی میں آگ آگ میں پانی خدا کی شان
خاموش اور تیز زبانی خدا کی شان
استاده آب میں یہ روانی خدا کی شان
لہرائی جب اُتر گیا دریا چڑھا ہوا
نیزوں تھا ذو الفقار کا پانی بڑھا ہوا

قلب و جناح و میمنہ و میسره تباه
گردن کشان امت خیر الورا تباه
جنباں زمیں صفیں تہ و بالا پرا تباہ
بے جان جسم روح مسافر سرا تباہ
بازار بند ہو گیا جھنڈے اکھڑ گئے
فوجیں ہوئیں تباہ محلے اُجڑ گئے

اللہ ری تیزی و برش اس شعلہ رنگ کی
چمکی سوار پر تو خبر لائی تنگ کی
پیاسی فقط لہو کی طلب گار جنگ کی
حاجت اُسے نہ سان کی تھی اور نہ سنگ کی
خوں سے فلک کو لاشوں سے مقتل کو بھرتی تھی
سو بار دم میں چرخ پہ چڑھتی اترتی تھی

تیغ خزاں تھی گلشن ہستی سے کیا اسے
گھر جس کا خود اجڑ گیا بستی سے کیا اُسے
وہ حق نما تھی، کفر پرستی سے کیا اُسے
جو آپ سر بلند ہو، پستی سے کیا اُسے
کہتے ہیں راستی جسے وہ خم کے ساتھ ہے
تیزی زباں کے ساتھ برش دم کے ساتھ ہے

سینے پہ چل گئی تو کلیجہ لہو ہوا
گویا جگر میں موت کا ناخن فرو ہوا
چمکی تو الاماں کا غل چار سُو ہوا
جو اس کے منہ پہ آ گیا، بے آبرو ہوا
رکتا تھا ایک وار نہ دس سے نہ پانچ سے
چہرے سیاہ ہو گئے تھے اس کی آنچ سے

بچھ بچھ گئیں صفوں پر صفیں وہ جہاں چلی
چمکی تو اس طرف ادھر آئی وہاں چلی
دونوں طرف کی فوج پکاری کہاں چلی
اُس نے کہا ادھر وہ پکارا یہاں چلی
منہ کس طرف ہے تیغ زنوں کو خبر نہ تھی
سر گر رہے تھے اور تنوں کو خبر نہ تھی

دشمن جو گھاٹ پر تھے وہ دھوئے تھے جاں سے ہاتھ
گردن سے سر الگ تھا جدا تھے عناں سے ہاتھ
توڑا کبھی جگر، کبھی چھیدا سناں سے ہاتھ
جب کٹ کے گر پڑیں تو پھر آئیں کہاں سے ہاتھ
اب ہاتھ دستیاب نہیں منہ چھپانے کو
ہاں پاؤں رہ گئے ہیں فقط بھاگ جانے کو

اللہ رے خوف تیغ شہِ کائنات کا
زہرہ تھا آب خوف کے مارے فرات کا
دریا میں حال یہ تھا ہر اک بدصفات کا
چارہ فرار کا تھا نہ یارا ثبات کا
غل تھا کہ برق گرتی ہے ہر درع پوش پر
بھاگو خدا کے قہر کا دریا ہے جوش پر

ہرچند مچھلیاں تھیں زره پوش سر بسر
منہ کھولے چھپتی پھرتی تھیں لیکن ادھر ادھر
بھاگی تھی موج چھوڑ کے گرداب کی سپر
تھے تہ نشیں نہنگ ابھرتے نہ تھے مگرے
دریا نہ تھمتا خوف سے اس برق تاب کے
لیکن پڑے تھے پاؤں میں چھالے حباب کے

آیا خدا کا قہر جدھر سن سے آگئی
کانوں میں الاماں کی صدا رن سے آگئی
دو کر کے خود زین پہ جوشن سے آگئی
کھنچتی ہوئی زمین پہ توسن سے آگئی
بجلی گری جو خاک پہ تیغ جناب کی
آئی صدا زمین سے یا بوتراب کی

پس پس کے کشمکش میں کماندار مر گئے
چلّے تو سب چڑھے رہے بازو اُتر گئے
گوشے کٹے کمانوں کے تیروں کے پر گئے
مقتل میں ہو سکا نہ گزارا گزر گئے
دہشت سے ہوش اڑ گئے تھے مرغِ وہم کے
سوفار کھول دیتے تھے منہ سہم سہم کے

تیر افگنی کا جن کی ہر اک شہر میں تھا شور
گوشتہ کہیں نہ ملتا تھا ان کو سوائے گور
تاریک شب میں جن کا نشانہ تھی چشم مور
لشکر میں خوفِ جاں نے انھیں کر دیا تھا کور
ہوش اڑ گئے تھے فوج ضلالت نشان کے
پیکاں میں زہ کو رکھتے تھے سوفار جان کے

صف پر صفیں پروں پے پرے پیش و پس گرے
اسوار پر سوار، فرس پر فرس گرے
اٹھ کر زمیں سے پانچ جو بھاگے تو دس گرے
مخبر پہ پیک پیک پہ مر کر عسس گرے
ٹوٹے پرے شکست بنائے ستم ہوئی
دنیا میں اس طرح کی بھی افتاد کم ہوئی

غصے تھا شیر شرزۂ صحرائے کربلا
چھوڑے تھے گرگ منزل و ماوائے کربلا
تیغ علیؑ تھی معرکہ آرائے کربلا
خالی نہ تھی سروں سے کہیں جائے کربلا
بستی بسی تھی مردوں کے قریے اجاڑ تھے
لاشوں کی تھی زمین سروں کے پہاڑ تھے

غازی نے رکھ لیا تھا جو شمشیر کے تلے
تھی طرفہ کشمکش فلک پیر کے تلے
چلّے سمٹ کے جاتے تھے راہ گیر کے تلے
چھپتی تھی سر جھکا کے کماں تیر کے تلے
اس تیغ بے دریغ کا جلوہ کہاں نہ تھا
سہمے تھے سب پہ گوشہ امن و اماں نہ تھا

چاروں طرف کمانِ کیانی کی وہ ترنگ
رہ رہ کے ابر شام سے تھی بارش خدنگ
وه شور صیحۂ فرس ابلق و سرنگ
وہ لوں وہ آفتاب کی تابندگی وہ جنگ
پھنکتا تھا دشت کیں کوئی دل تھانہ چین سے
اس دن کی تاب و تب کوئی پوچھے حسین سے

سقے پکارتے تھے یہ مشکیں بھرے ادھر
بازارِ جنگ گرم ہے ڈھلتی ہے دوپہر
پیاسا جو ہو وہ پانی سے ٹھنڈا کرے جگر
مشکوں پہ دوڑ دوڑ کے گرتے تھے اہل شر
کیا آگ لگ گئی تھی جہانِ خراب کو
پیتے تھے سب حسینؑ ترستے تھے آب کو

گرمی میں پیاس تھی کہ پھنکا جاتا تھا جگر
اُف اُف کبھی کہا، کبھی چہرے پہ لی سپر
آنکھوں میں ٹیس اٹھی جو پڑی دھوپ پہ نظر
جھپٹے کبھی ادھر کبھی حملہ کیا ادھر
کثرت عرق کے قطروں کی تھی روئے پاک پر
موتی برستے جاتے تھے مقتل کی خاک پر

سیراب چھپتے پھرتے تھے پیاسے کی جنگ سے
چلتی تھی ایک تیغ علیؑ لاکھ رنگ سے
چمکی جو فرق پر تو نکل آئی تنگ سے
رکتی نہ تھی سپر سے نہ آہن نہ سنگ سے
خالق نے منہ دیا تھا عجب آب و تاب کا
خود اس کے سامنے تھا پھیپھولا حباب کا

سہمے ہوئے تھے یوں کہ کسی کو نہ تھی خبر
پیکاں کدھر ہے تیر کا سوقار ہے کدھر
مردم کی کشمکش سے کمانوں کو تھا یہ ڈر
گوشوں کو ڈھونڈھتی تھیں جھکائے زمیں پہ سر
ترکش سے کھینچے تیر کوئی یہ جگر نہ تھا
سیسر پہ جس نے ہاتھ رکھا تن پہ سر نہ تھا

گھوڑے کی وہ تڑپ وہ چمک تیغ تیز کی
سو سو صفیں کچل گئیں جب جست و خیز کی
لاکھوں میں تھی نہ ایک کو طاقت ستیز کی
تھی چارسمت دھوم گریزا گریز کی
آری جو ہو گئی تھیں وہ سب ذو الفقار سے
تیغوں نے منہ پھرا لیے تھے کار زار سے

گھوڑوں کی جست و خیز سے اٹھا غبارِ زرد
گردوں پہ مثل شیشۂ ساعت بهری تھی گرد
تو دابنا تھا خاک کا مینائے لاجورد
کوسوں سیاہ و تار تھا سب وادي نبرد
پنہاں نظر سے نیر گیتی فروز تھا
ڈھلتی تھی دوپہر یہ نہ شب تھی نہ روز تھا

الله ری لڑائی میں شوکت جناب کی
سونلائے رنگ میں تھی ضیا آفتاب کی
سوکھے وہ لب کہ پنکھڑیاں تھیں گلاب کی
تصویر ذوالجناح پہ تھی بُو تراب کی
ہوتا تھا غل جو کرتے تھے نعرے لڑائی میں
بھاگو کہ شیر گونج رہا ہے ترائی میں

پھر تو یہ غل ہوا کہ دہائی حسینؑ کی
اللہ کا غضب ہے لڑائی حسینؑ کی
دریا حسینؑ کا ہے ترائی حسین کی
دنیا حسینؑ کی ہے خدائی حسینؑ کی
بیڑا بچایا آپ نے طوفاں سے نوحؑ کا
اب رحم واسطہ علی اکبرؑ کی روح کا

اکبرؑ کا نام سُن کے جگر پر لگی سناں
آنسو بھر آئے، روک لی رہوار کی عناں
مڑ کر پکارے لاش پسر کو شہِ زماں
تم نے نہ دیکھی جنگ مری اے پدر کی جہاں
قسمیں تمھاری روح کی یہ لوگ دیتے ہیں
لو اب تو ذوالفقار کو ہم روک لیتے ہیں

چلّایا ہاتھ مار کے زانو پہ ابن سعد
اے وافضیحتا، یہ ہزیمت ظفر کے بعد
زیبا دلاوروں کو نہیں ہے خلاف وعد
اک پہلواں یہ سنتے ہی گرجا مثال رعد
نعرہ کیا کہ کرتا ہوں حملہ امام پر
اے ابن سعد! لکھ لے ظفر میرے نام پر

بالا قد و کلفت و تنومند و خیره سر
روئیں تن و سیاه دروں آہنی کمر
ناوک پیام مرگ کے ترکش اجل کا گھر
تیغیں ہزار ٹوٹ گئیں جس پہ وہ سپر
دل میں بدی طبیعت بد میں بگاڑ تھا
گھوڑے پہ تھا شقی کہ ہوا پر پہاڑ تھا

ساتھ اس کے اور اسی قد و قامت کا ایک یل
آنکھیں کبود، رنگ سیہ، ابروؤں پہ بل
بدکار و بدشعار و ستمگار و پردغل
جنگ آزما بھگائے ہوے لشکروں کے دَل
بھالے لیے کَسے ہوئے کمریں ستیز پر
نازاں وہ ضرب گرز پہ یہ تیغ تیز پر

کھنچ جائے شکل حرب وہ تدبیر چاہیے
حاسد بھی سب مقر ہوں وہ تقریر چاہیے
تیزی زباں میں صورت شمشیر چاہیے
فولاد کا قلم دم تحریر چاہیے
نقشہ کھنچے گا صاف صف کار زار کا
پانی دوات چاہتی ہے ذوالفقار کا

لشکر میں اضطراب تھا فوجوں میں کھلبلی
ساونت ہے حواس، ہراساں دھنی بلی
ڈر تھا کہ لو حسینؑ بڑھے، تیغ اب چلی
غل تھا ادھر ہیں مرحب وعنتر اُدھر علیؑ
کون آج سر بلند ہو اور کون پست ہو
کس کی ظفر ہو دیکھیے کس کی شکست ہو

آواز دی یہ ہاتف غیبی نے تب کہ ہاں
بسم اللہ اے امیر عرب کے سرور جاں
اٹھی علیؑ کی تیغ دو دم چاٹ کر زباں
بیٹھے درست ہو کے فرس پر شہ زماں
واں سے وہ شور سخت بڑھا نعرہ مار کے
پانی بھر آیا منہ میں ادھر ذوالفقار کے

لشکر کے سب جواں تھے لڑائی میں جی لڑائے
وہ بدنظر تھا آنکھوں میں آنکھیں ادھر گڑائے
ڈھالیں لڑیں سپاہ کی یا ابر گڑگڑائے
غصے میں آ کے گھوڑے نے بھی دانت کڑکڑائے
ماری جو ٹاپ ڈر سے ہٹے ہر لعیں کے پانوں
ماہی پہ ڈگمگا گئے گاوِ زمیں کے پانوں

نیزه ہلا کے شاہ پر آیا وہ خود پسند
مشکل کشا کے لال نے کھولے تمام بند
تیر و کماں سے بھی نہ ہوا جب وہ بہرہ مند
چلّہ ادھر کھنچا کہ چلی تیغ سر بلند
وہ تیر کٹ گئے جو در آتے تھے سنگ میں
گوشے نہ تھے کماں میں نہ پیکاں خدنگ میں

ظالم اٹھا کے گرز کو آیا جناب پر
طاری ہوا غضب خلف بو تراب پر
مارا جو ہاتھ پانوں جما کر رکاب پر
بجلی گری شقی کے سر پر عتاب پر
بد ہاتھ میں شکست، ظفر نیک ہاتھ میں
ہاتھ اُڑ کے جا پڑا کٹی ہاتھ ایک ہاتھ میں

کچھ دست پاچہ ہو کے چلا تھا وہ نابکار
پنجے سے پر اجل کے کہاں جا سکے شکار
واں اس نے بائیں ہاتھ میں لی تیغ آبدار
یاں سر سے آئی پشت کے مہروں پہ ذوالفقار
قربان ضرب کے تو فدا ذوالفقار کے
دو ٹکڑے تھے سوار کے دو راہوار کے

پھر دوسرے پہ گرز اٹھا کر پکارے شاہ
کیوں ضرب ذو الفقار پہ تو نے بھی کی نگاہ
سرشار تھا شراب تکبر سے رو سیاه
جاتا کہاں کہ موت تو روکے ہوئے تھی راہ
غل تھا اسے اجل نے بڑھایا جو گھیر کے
لو دوسرا شکار چلا منہ میں شیر کے

آتا تھا وہ کہ اسپ شہِ دیں پلٹ پڑا
ثابت ہوا کہ شیر گرسنہ جھپٹ پڑا
تیغہ شقی نے ڈھال پر مارا تو پٹ پڑا
ضربت پڑی کہ گنبد دوّار پھٹ پڑا
پیوند صدر زیں جسد و فرق ہو گیا
گھوڑا زمیں میں سینے تلک غرق ہو گیا

پریوں سے قاف چھوٹ گیا اور جنوں سے گھر
شیروں سے دشت گرگ سے بن اژدروں سے در
شاہین و کبک چھپ گئے یکجا ملا کے سر
اڑ کر گرے جزیروں میں جنگل کے جانور
سمٹے پہاڑ منہ کو جو دامن سے ڈھانپ کے
سیمرغ نے گرا دیے پر کانپ کانپ کے

آئی ندائے غیب کہ شبیر مرحبا
اس ہاتھ کے لیے تھی یہ شمشیر مرحبا
یہ آبرو یہ جنگ یہ توقیر مرحبا
دکھلا دی ماں کے دودھ کی تاثیر مرحبا
غالب کیا خدا نے تجھے کائنات پر
بس خاتمہ جہاد کا ہے تری ذات پر

یہ ذکر تھا کہ آئی صدائے رسول حق
اے تاج افتخار رسولان ماسبق!
لے لو ازل کی راہ نہ جائے طریق حق
رحمت کا مستحق ہے کہ امت کا مستحق
تجھ پر خدا کا پیار پیمبرؐ کا پیار ہے
کیونکر نہ ہو کہ فدیہ پروردگار ہے

بس اب نہ کر وغا کی ہوس اے حسینؑ بس
دم لے ہوا میں چند نفس اے حسینؑ بس
گرمی سے ہانپتا ہے فرس اے حسینؑ بس
وقت نماز عصر ہے بس اے حسینؑ بس
پیاسا لڑا نہیں کوئی یوں ازدحام میں
اب اہتمام چاہیے امت کے کام میں

لبیک کہکے تیغ رکھی شہؑ نے میان میں
پلٹی سپاہ آئی قیامت جهان میں
پھر سرکشوں نے تیر ملائے کمان میں
پھر کھل گئے لپٹ کے پھریرے نشان میں
بیکس حسینؑ ظلم شعاروں میں گھر گئے
مولا تمھارے لاکھ سواروں میں گھر گئے

سینے پہ سامنے سے چلے دس ہزار تیر
چھاتی پہ لگ گئے کئی سو ایک بار تیر
پہلو کے پار برچھیاں سینے کے پار تیر
پڑتے تھے دس جو کھنچتے تھے تن سے چار تیر
یوں تھے خدنگ ظل الہی کے جسم پر
جس طرح خار ہوتے ہیں ساہی کے جسم پر

چلتے تھے چار سمت سے بھالے حسینؑ پر
ٹوٹے ہوئے تھے برچھیوں والے حسینؑ پر
قاتل تھے خنجروں کو نکالے حسینؑ پر
یہ دُکھ نبی کی گود کے پالے حسینؑ پر
تیر ستم نکالنے والا کوئی نہیں
گرتے تھے اور سنبھالنے والا کوئی نہیں

زخموں سے چور چور ہوا فاطمہؑ کا لال
سروِ ریاض احمدؐ و حیدرؑ ہوا نڈھال
چہرے پہ خون مل کے بصد حسرت و ملال
کی عرض شہؑ نے شکر ہے اے رب ذوالجلال
بچپن سے روز و شب تھی یہی آرزو مجھے
يا رب! ترے کرم نے کیا سرخرو مجھے

اس حال سے جو ضعف کی شدت ہوئی سوا
صدمہ ہوا جدا، تعب تشنگی جدا
آہستہ رہوار سے حضرت نے یہ کہا
اب وقت ہے وداع کا اے اسپ باوفا
جنگل میں گھر بتول کا لٹتا ہے ذوالجناح
اب ساتھ ایک عمر کا چھٹتا ہے ذوالجناح

اے خوش خرام! اب نہ بچے گا تیرا سوار
اب یہ گلوئے خشک ہے اور تیغ آب دار
اب لاش پر غریب کی دوڑیں گے راہوار
پامال ہوگا اب شہِ مرداں کا گلعذار
بیٹھے گا سینۂ پسر بوتراب پر
قاتل دھرے گا پاؤں خدا کی کتاب پر

اک دن وہ تھا کہ پیش رسول فلک وقار
تو نے کیا تھا ٹیک کے گھٹنے مجھے سوار
اک دن یہ ہے کہ ضعف سے جنبش ہے ناگوار
ہاں بیٹھ جا زمیں پہ کہ اتروں میں دل فگار
میں نے تو راہِ حق میں شہادت قبول کی
پر غم یہ ہے لٹے نہ امانت رسولؐ کی

بچپن سے آج تک مری خدمت میں تو رہا
تو نے وہ کچھ کیا کہ جو کرنی تھی باوفا
لیکن خجل ہے تجھ سے بہت سبط مصطفا
وقت اخیر غم ہے تری بھوک پیاس کا
پر دیکھ لے یہاں بھی کہ دو دن سے پیاس ہے
پانی کو ہم ترستے ہیں اور نہر پاس ہے

جا جلد خیمہ گاہ میں اے اسپ باوقار
بانوئے نامراد کو تیرا ہے انتظار
بٹھلا کے اس کو پشت پہ لے راہ کوہسار
ناموس نورِ چشم پیمبرؐ سے ہوشیار
نے زور ہے ترا نہ ترا اختیار ہے
بس اب یہی مشیت پروردگار ہے

ظالم مرے گلے پہ جو خنجر پھرائے گا
تجھ سے یہ حال قہر کا دیکھا نہ جائے گا
نالہ حرم کا حشر زمانے میں لائے گا
فرطِ غم و الم سے جگر تھرتھرائے گا
اب ہوگا سامنا قلق و اضطرار کا
نیزے پہ سر چڑھے گا ترے شہسوار کا

رونے لگا یہ سُن کے وہ مغموم و خستہ جاں
دریا کی طرح آنکھ سے آنسو ہوئے رواں
بیٹھا زمیں پہ ٹیک کے گھٹنے وہ بے زباں
مظلوم گر کے خاک کے اوپر ہوا تپاں
روتا ہوا اُدھر وہ تگاور رواں ہوا
قاتل ادھر کو کھنچ کے خنجر رواں ہوا

لاکھوں میں ایک بیکس و دلگیر ہائے ہائے
فرزند فاطمہ کی یہ توقیر ہائے ہائے
بھالے وہ اور پہلوئے شبیرؑ ہائے ہائے
وہ زہر میں بجھائے ہوئے تیر ہائے ہائے
غصے میں تھے جو فوج کے سرکش بھرے ہوئے
خالی کیے حسینؑ پہ ترکش بھرے ہوئے

وہ گرد تھے جو بھاگتے پھرتے تھے وقت جنگ
اک سنگ دل نے پاس سے مارا جبیں پہ سنگ
صدمے سے زرد ہو گیا سبط نبیؐ کا رنگ
ماتھے پہ ہاتھ تھا کہ گلے پر لگا خدنگ
تھاما گلا جناب نے ماتھے کو چھوڑ کے
نکلا وہ تیر حلق مبارک کو توڑ کے

لکھا ہے تین بھال کا تھا ناوک ستم
منہ کھل گیا، الٹ گئی گردن رکا جو دم
کھنچی سری گلے کی طرف سے بہ چشم نم
بھالیں نکالیں پشت کی جانب سے ہو کے خم
ابلا جو خوں نکلتا ہوا دم ٹھہر گیا
چلّو رکھا جو زخم کے نیچے تو بھر گیا

دشمن تھا شہ کا اعور سلمی عدوئے دیں
سر پر لگائی تیغ کہ شق ہو گئی جبیں
ماری جگر پہ ابن انس نے سنان کیں
بھاگا گڑا کے کوکھ میں برچھی کو اک لعیں
گھوڑے پر ڈگمگا کے جو حضرت نے آہ کی
تھرا گئی ضریح رسالت پناہ کی

گرتے ہیں اب حسینؑ فرس پر سے ہے غضب
نکلی رکاب پائے مطہر سے ہے غضب
پہلو شگافتہ ہوا خنجر سے ہے غضب
غش میں جھکے عامہ گرا سر سے ہے غضب
قرآن رحل زیں سے سر فرش گر پڑا
دیوار کعبہ بیٹھ گئی عرش گر پڑا

گر کر کبھی اُٹھے کبھی رکھا زمیں پہ سر
اگلا کبھی لہو تو سنبھالا کبھی جگر
حسرت سے کی خیام کی جانب کبھی نظر
کروٹ کبھی تڑپ کے ادھر لی کبھی ادھر
اٹھ بیٹھے جب تو زخموں سے برچھی کے پھل گرے
تیر اور تن میں گڑ گئے جب منہ کے بھل گئے

ہاں شیعو! سر کو پیٹو کہ کٹتا ہے شہ کا سر
اب تشنہ ذبح ہوتے ہیں سلطان بحر و بر
خیمے میں اہل بیت رسالت ہیں نوحہ گر
پوہنچی ہے فاطمہؑ کو بھی جنت میں یہ خبر
آواز گریہ آتی ہے ہر سنگ و خشت سے
رانڈیں حرم سے نکلی ہیں زہرا بہشت سے

ہے اک طرف کو شور کہ ہے ہے مرا پسر
ہے ہے چھری یہ کس کی ہے اور کس کا ہے جگر
ہے ہے یہ کس کا لال پڑا ہے لہو میں تر
ہے ہے یہ کس غضب کا ہے سامان الحذر
سوکھے ہیں ہونٹھ منہ مرے بچے کا زرد ہے
فریاد اے خدا کہ کلیجے میں درد ہے

زینبؑ پکارتی تھی کہ لوگو! دعا کرو
سر کھول دو تڑپ کے قیامت بپا کرو
قاتل سے چل کے بہر خدا التجا کرو
اب وقت ہے کہ حق محبت ادا کرو
ہے ہے کسی کو خوف نہیں کردگار کا
ہوتا ہے مفت خون غریب الدیار کا

کچھ رحم بھی کسی نے کیا یا نہیں کیا
پانی بھی تشنہ لب کو دیا یا نہیں دیا
پیاسے نے آبِ سرد پیا یا نہیں پیا
گھوڑے سے گر کے ...... یا نہیں پیا
اعدا زوال لائے پیمبرؐ کے دین پر
کیوں آسمان پھٹ نہ پڑا تو زمین پیر

جنگل سے آئی فاطمہ زہراؑ کی یہ صدا
اُمت نے مجھ کو لوٹ لیا وا محمدا
اس وقت کون حق محبت کرے ادا
ہے ہے یہ ظالم اور دو عالم کا مقتدا
انیس سو ہیں زخم تن چاک چاک پر
زینبؑ نکل حسینؑ تڑپتا ہے خاک پر

زہراؑ ادھر تڑپ کے گری اور حرم ادھر
قاتل نے تیغ پھیر دی سید کے حلق پر
ہاتف نے آسمان سے صدا دی پکار کر
فریاد کٹ گیا پسر فاطمہ کا سر
بے جاں لب فرات شہِ تشنہ لب ہوا
مارا گیا امام زماں تو غضب ہوا

دیکھا جو اہل بیت نبیؐ نے اٹھا کے سر
نیزے پہ آفتاب امامت پڑا نظر
دوڑے سروں پہ خاک اڑاتے بچشم تر
دیکھا یہ حال جب سر بالیں ہوا گزر
تازہ لہو رواں ہے تن پاش پاش سے
تکبیر کی صدا چلی آتی ہے لاش سے

نیزے کے نیچے جا کے پکاری وہ سوگوار
ہے ہے گلے پہ چل گئی بھیا چھری کی دھار
سید تری لہو بھری صورت کے میں نثار
بھولے بہن کو اے اسد حق کے یادگار
صدقے گئی لٹا کے گھر وعدہ گاہ میں
جنبش لبوں کو ہے ابھی ذکر الٰہ میں

پردہ اُلٹ کے بنت علیؑ نکلی ننگے سر
لرزاں قدم، خمیدہ کمر، غرق خوں جگر
چاروں طرف پکارتی تھی سر کو پیٹ کر
اے کربلا! بتا ترا مہمان ہے کدھر
اماں! قدم اب اُٹھتے نہیں تشنہ کام سے
پہونچا دو لاش پر مرے بازو کو تھام کے

اس وقت سب جہاں مری آنکھوں میں ہے سیاه
لوگو! خدا کے واسطے مجھ کو بتاؤ راہ
سید کدھر تڑپتا ہے، امّاں کدھر ہیں آہ
کسی سمت ہے نبیؐ کے نواسے کی قتل گاہ
شعلے دل و جگر سے نکلتے ہیں آہ کے
یہ کون نام لیتا ہے میرا کراہ کے

کس نے صدا یہ دی کہ بہن! اس طرف نہ آؤ
بس اب صرف قریب ہے للہ گھر میں جاؤ
اب ڈوبتی ہے آل رسولؐ خدا کی ناؤ
یا مرتضے غریبوں کے بیڑے کو تم بچاؤ
اب چھوڑیو نہ دشت بلا میں حسینؑ کو
یا فاطمہ! چھپا لو ردا میں حسینؑ کو

بھیا! سلام کرتی ہے خواہر جواب دو
چلّا رہی ہے دختر حیدرؑ، جواب دو
سوکھی زباں سے بہر پیمبرؐ جواب دو
کیونکر جئے گی زینب مضطر جواب دو
جز مرگ درد ہجر کا چارا نہیں کوئی
میرا تو اب جہاں میں سہارا نہیں کوئی

بھیا! میں اب کہاں سے تمھیں لاؤں کیا کروں
کیا کہکے اپنے دل کو میں سمجھاؤں کیا کروں
کس کی دہائی دوں کسے چلّاؤں کیا کروں
بستی پرائی ہے میں کدھر جاؤں کیا کروں
دنیا تمام اجڑ گئی ویرانہ ہو گیا
میٹھوں کہاں کہ گھر تو عزا خانہ ہو گیا

ہے ہے تمھارے آگے نہ خواہر گزر گئی
بیا! بتاؤ کیا تہِ خنجر گزر گئی
آئی صدا نہ پوچھو جو ہم پر گزر گئی
صد شکر جو گزر گئی بہتر گزر گئی
سر کٹ گیا ہمیں تو الم سے فراغ ہے
گر ہے تو بس تمھاری جدائی کا داغ ہے

گر لوٹنے کو آئے گی اب فوجِ نابکار
کہیو نہ کچھ زباں سے بجز شکر کردگار
خیمے میں جبکہ آگ لگا دیں ستم شعار
رہیو مری یتیم سکینہ سے ہوشیار
بیزار ہے وہ خستہ جگر اپنی جان سے
باندھے نہ کوئی اس کا گلا ریسمان سے

ہاں عاشقو حسینؑ کے آہ و بکا کرو
زہراؑ کا ساتھ دو مددِ مصطفا کرو
حق محبت شہِ والا ادا کرو
بے سر ہوئے حسینؑ قیامت بپا کرو
سمجھو شریک مجلس ماتم رسولؐ کو
سب مل کے دو حسینؑ کا پرسا بتولؑ کو

کل ہونگیں مجلسیں نہ یہ شیون نہ یہ فغاں
سنسان ہوں گے تعزیہ داروں کے سب مکاں
عشرہ ہوا تمام چلے شاہ بیکساں
مولا تمھارے آج کے سب کے ہیں میہماں
پاؤ گے کل نہ فاطمہؑ کے نور عین کو
رخصت کرو علم سے لپٹ کر حسینؑ کو

رو کر کہو کہ اے شہ ذیجاہ! الوداع
بیکس حسینؑ کُل کے شہنشاہ! الوداع
دیں کے چراغ فاطمہؑ کے ماہ! الوداع
اے اُمت نبیؐ کے ہوا خواہ! الواع
مولا اجل کے ہاتھ سے مہلت جو پائینگے
پھر اگلے سال بزم میں رونے کو آئیں گے

بس اے انیس! ضعف سے لرزاں ہے بند بند
عالم میں یادگار رہیں گے یہ چند بند
ٹپکے قلم سے ضعف میں کیا سر بلند بند
عالم پسند لفظیں ہیں سلطاں پسند بند
یہ فصل اور یہ بزم عزا یادگار ہے
پیری میں طاقیتں ہیں خزاں کی بہار ہے
