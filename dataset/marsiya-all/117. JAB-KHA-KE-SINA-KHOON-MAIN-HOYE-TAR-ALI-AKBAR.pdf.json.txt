جلد پنجم
مرثیہ میر انیس

۱
جب کھاکے سنان خون مین ہوے تر علی اکبرؑ
اور گر پڑے گھوڑے سے زمین پر علی اکبرؑ
شپیرؑ پکارے مرے دلبر علی اکبرؑ
اب پائیگا بابا تمھین کیونکر علی اکبرؑ
ٹوٹی ہے کمر جسم مین طاقت نہین بیٹا
دل زخمی ہے آنکھون مین بصارت نہین بیٹا
۲
ڈھونڈھون تجھے جاکر کدھر اے یوسف ثانی
یہ میری ضعیفی پہ ترا داغ جوانی
غش کھاکے کہان گر پڑے ہے ہے مرے جانی
پامال نکر ڈالین کہین ظلم کے بانی
بابا نے بہت دل کو سنبھالا علی اکبرؑ
پر اب ہے کلیجہ تہہ و بالا علی اکبرؑ
۳
جلاد نے برچھی تری چھاتی پہ لگائی
تصویر نبیؐ صفحۂ ہستی سے مٹائی
اس نہر سے سیراب ہوئی ساری خدائی
تمنے مگر اک بوند بھی پانی کی نہ پائی
اس گلشن ایجاد مین پھولے نہ پھلے تم
صدقے یہ پدر پیاسے ہی دنیا سے چلے تم
۴
اے بانو کی جان اے مرے پیارے علی اکبرؑ
اے باپ کی پیری کے سہارے علی اکبر
ہم گرتے ہین اب ضعیف کے مارے علی اکبرؑ
تم تھام لو ہاتھون کو ہمارے علی اکبرؑ
دُکھ مین نہین بابا سے جدا ہوتا ہے بیٹا
مان باپ کی پیری کا عصا ہوتا ہے بیٹا
۵
بیتاب ہے دل دم نہین سینے مین سماتا
گویا کوئی برچھی ہے کلیجے پہ لگاتا
ہے چار طرف مجکو اندھیرا نظر آتا
خود کھویا گیا ہون کہ مین تمکو نہین پاتا
معلوم نہین کچھ کدھر آیا ہون کدھر سے
تم نور تھے آنکھون کے سو پنہان ہوا نظر
۶
کیا سوجھے اوسے تجھسا پسر جسکا ہو روپوش
اے جان پدر کچھ ہمین اپنا بھی نہین ہوش
دریا کی طرح آنکھون مین ہے آنسوؤن کا جوش
اسوقت تری یاد مین دنیا ہے فراموش
بابا کے کلیجے پہ روان غم کی چُھری ہے
سچ تو ہے کہ اولاد کی کیا آنچ بُری ہے
۷
یہ کہتے تھے اور ڈھونڈھتے تھے لاش کو سرور
چلاتے تھے جلاد یہ نیزون کو دکھا کر
اے سبط نبی اے خلف حیدر صفدر
چھیدا ہے انھین برچھیون سے سینۂ اکبرؑ
ترخون مین تصویر رسولؐ و سرا ہے
نیزون مین لہو یہ علی اکبر کا بھرا ہے
۸
ان تیغون سے حضرت کے جوان بیٹے کو مارا
تیر ایسے لگائے کہ بدن چھن گیا سارا
پامال ہوا گھوڑون سے فرزند تمھارا
لینے جسے آئے ہو وہ دنیا سے سدھارا
کوشش ہے عبث وہ مہ انور نہ ملیگا
گر خاک بھی چھانو گے تو اکبر نہ ملیگا
۹
اکبر سا کوئی اور پسر ہو تو بتاؤ
مارین اوسے گہوارے سے اصغر کو بھی لاؤ
باقی نہین کوئی تو تمھین برچھیان کھاؤ
سر ہووے لڑائی کہین سر جلد کٹاؤ
بیٹے کی تمھین لاش تلک آنے نہ دین گے
مردہ علی اکبر کا بھی لیجانے نہ دین گے
۱۰
تصویر محمدؐ کی ہے وہ آپکا دلبر
حاکم کو اوسے نذر مین دیوینگے مقرر
مشتاق زیارت رؤسا سا وان کے ہین اکثر
کوفے مین بنا دینگے مزار علی اکبرؑ
وہ لاش رہے خاک پہ یہ بے ادبی ہے
تعظیم ہے واجب کہ ہمشکل نبیؐ ہے
۱۱
شہہ نے کہا پہلے تمھین کچھ پاس نہ آیا
دنیا سے محمدؐ کی نشانی کو مٹایا
یہ کہتے ہو اور پھر اوسے نیزہ بھی لگایا
بتلاؤ کہان ہے مرے یوسف کو چھپایا
سیّد کو ستاتے ہو غضب کرتے ہو کیسا
جب مر چکے اکبرؑ تو ادب کرتے ہو ایسا
۱۲
اعدا نے کہا اے اسد اللہ کے جانی
دشوار تھی اکبر پہ ہمین تیغ لگانی
وہ حسن وہ صورت وہ شجاعت وہ جوانی
رو دیتے تھے ہم جب وہ طلب کرتا تھا پانی
خون اوسکا بہایا ہے دکھانے کو تمھارے
مارا ہے اوسے ہمنے رولانے کو تمھارے
۱۳
وہ ہوتا تو روتے ہوے تم کاہیکو آتے
گرتا وہ نہ گھوڑے سے تو کیون خاک اوڑاتے
وہ کھویا نہ جاتا تو کسے ڈھونڈھنے جاتے
بہتا نہ لہو اوسکا تو آنسو نہ بہاتے
تن سے سر اکبر کو اوتارا نہین ہمنے
مارا ہے تمھین کو اوسے مارا نہین ہمنے
۱۴
عباس کے تلوار سے شانے جو اوتارے
ہم سمجھے کہ بیکار ہوے ہاتھ تمھارے
اکبر کا سہارا تھا سو دنیا سے سدھارے
کیا جینا ہے مرجائین جب اسطرح کے پیارے
اب تم تن تنہا ہوئے اور لاکھ جوان ہین
قاسم ہین کہان اکبر و عباس کہان ہین
۱۵
شہہ نے کہا بیکس ہون نہ بیکس کو ستاؤ
مین درد رسیدہ ہون مرا دل نہ دُکھاؤ
کہتا ہون مین دیکھو مجھے غصہ مین نہ لاؤ
بیتاب ہون لاشہ علی اکبر کا بتاؤ
جینا نہین منظور ہے زہرا کے پسر کو
بیٹے سے گلے مل کے مین کٹواؤنگا سر کو
۱۶
فرماکے یہ تیغ اسد اللہ نکالی
چمکی صفت برق وہ شمشیر ہلالی
غصّے مین جو کرنے لگے حملے شہہ عالی
رن بھر دیا سب خون سے پرے کر دیئے خالی
انبوہ کو جب زیر و زبر کرتے تھے شپیر
ہر لاش پہ جُھک کے نظر کرتے تھے شپیرؑ
۱۷
فرزند کو دریا پہ کبھی ڈھونڈھنے جاتے
بیتابی مین جون برق کبھی وہان سے نہ پھرآتے
صحرا کی طرف گاہ قدم جلد اوٹھاتے
جو راہ مین ملتا اوسے روکر یہ سناتے
مارا ہے لعینون نے مرے راحت جان کو
زخمی کہین دیکھا ہے کسی تازہ جوان کو
۱۸
اسوقت ہے صدمے سے مرے دل کا عجب حال
گھوڑے سے گرا ہے اسی جنگل مین مرا لال
تصویر محمدؐ کی ہے وہ صاحب اقبال
آغاز جوانی ہے اور اٹھاروان ہے سال
بیکس ہے پُرارمان ہے ناشاد و حزین ہے
دن بیاہ کے ہین پر ابھی بیاہا بھی نہین ہے
۱۹
صورت کا پتا یہ ہے کہ یوسف سے ہے خوشرو
پیشانی تو ہے چاند سی اور ۔۔۔۔۔۔۔۔ ہین آبرو
وہ نرگسی آنکھین ہین کہ شرمندہ ہوا ہو
رخسار بھی ہین چاند سے اور چار ہین گیسو
پانی نہین ممکن ہوا چوبیس پہر سے
پر اب بھی لب خشک ہین نازک گل تر سے
۲۰
اب بھیگتی جاتی ہین مسین سبزہ ہے آغاز
اک نور کی ہے شمع یہ گردن کا ہے انداز
ہاتھون کی ضیا مین کف موسیؑ کا ہے اعجاز
سبزہ بھی ہے آغاز پھبن بھی ہے خاساز
اس رنج سے شق ہو مری چھاتی تو بجا ہے
سنتا ہون کہ سینۂ ہی برچھی سے چھدا ہے
۲۱
دیکھا ہو کہین تمنے تو مجھکو بھی بتا دو
احسان کرو باپ سے بیٹے کو ملا دو
جس جا پہ وہ لیٹا ہو مجھے وان کا پتا دو
مین بھول نہ جاؤن مجھے رستے پہ لگا دو
آنکھون سے بھی معذور ہمین کر گئے اکبرؑ
دنیا مین ابھی ہینگے و یا مر گئے اکبرؑ
۲۲
تر خون مین کسی جا جو زمین پر اوسے پایا
پیاسا ہے کئی روز کا پانی تو پلاتا
سر زانو پہ رکھ کر اوسے چھاتی سے لگاتا
گر ہوش مین ہووے تو مرا حال سناتا
کہیو ترے لاشے کو جو پاتا نہین رن مین
پھرتا ہے پدر خاک اوڑاتا ہوا بن مین
۲۳
کہتے تھے یہ حضرت کے صدا آئی یہ ناگاہ
اب سینے مین دم انکا ہے فرزند کا یا شاہ
جلد آن کے خبر لیجیے للہ
غم یہ ہے کہ سر کاٹ نہ لیوے کوئی گمراہ
زخمی ہے جگر جینے کی اب آس نہین ہے
دم توڑتا ہون اور کوئی پاس نہین ہے
۲۴
شپیر پکارے یہ صدا بیٹے کی سُنکر
صدقے تری آواز کے مین اے علی اکبرؑ
لاشے کے قرین پہونچے جو سر پیٹتے سرور
دیکھا کہ پسر پانون رگڑتا ہے زمین پر
رُخ زرد ہے لب خشک ہین مجروح جگر ہے
گیسو ہین اٹے خاک سے تن خون مین تر ہے
۲۵
بیتابی مین لاشے سے لپٹ کر پکارے
چھاتی سے لپٹ جاؤ پدر آیا ہے پیارے
مین دیر سے پھرتا تھا تجسس مین تمھارے
صدقے تری مظلومی کے اے پیاس کے مارے
کس وقت مین دنیا سے سفر کرتے ہو بیٹا
افسوس پدر جیتا ہے تم مرتے ہو بیٹا
۲۶
بیٹے نے سنی غش مین صدا باپ کی جسدم
بولا نہ گیا کھول دیئے دیدۂ پُرغم
کی عرض اشارے سے کہ اے سرور عالم
چھاتی سے لگا لیجیے کہ دنیا سے چلے ہم
امان مری گر پونچھین کہ کیا ہوگئے اکبرؑ
کہدیجو کہ امت پہ فدا ہوگئے اکبرؑ
۲۷
کہکر یہ سخن مر گیا بانو کا وہ جایا
لاشہ شہہ مظلوم نے کاندھے پہ اوٹھایا
خیمے کے قرین باپ جو فرزند کو لایا
اک شور ہوا بانو کا پیارا پسر آیا
پھیلائے ہوے ہاتھون کو مادر نکل آئی
زینب در خیمے سے کھلے سر نکل آئی
۲۸
مادر کو جو فرزند کا لاشہ نظر آیا
اور شہہ کو بھی سب خون مین ڈوبا ہوا پایا
سر پیٹ کے چلائی کہ فریاد خدایا
مارا گیا اٹھارہ برس کا مرا جایا
ایام جوانی مین اجل آگئی ہے ہے
بچے کو مرے کسکی نظر کھا گئی ہے ہے
۲۹
لاشہ لیے شپیرؑ گئے خیمے کے اندر
اور پیچھے چلی بانوے مغموم کھلے سر
رونے لگے شہ لاش کو مسند پہ لٹکار
غل پڑ گیا خیمے مین کہ ہے ہے علی اکبر
ہمشکل نبی شیر سے مسند پہ پڑے تھے
اور اہل حرم کھولے ہوے بال کھڑے تھے
۳۰
زینبؑ کا یہ عالم تھا کہ تھی مضطرب الحال
بانو کا گریبان تھا پھٹا اور تھے کھلے بال
چلاتی تھی لوگو مرا لوٹا گیا اقبال
بے جرم و خطا قتل ہو ہاے مرا لال
آواز بھی فرزند سناتا ن ہین مجکو
الا شہ ہے کہ کہان کچھ نظر آتا نہین مجکو
۳۱
ہے ہے مرے اکبر کی مجھے شکل دکھا دو
آواز پسر کی مجھے للہ سنا دو
لاشے کو سرہانے مجھے رونے کو بٹھا دو
اکبر کو ذرا میرے کلیجے سے لگا دو
پھر کاہے کو صورت مجھے دکھلائینگے اکبرؑ
ابکے جو سدھارے تو نہ پھر آئینگے اکبرؑ
۳۲
روکرکہا زینب نے کہ اے بانوے ناچار
یہ لاش ہے لو دیکھ لو تم آخری دیدار
بیٹے سے لپٹ کر یہ پکاری وہ دل فگار
مان روتی ہے آواز تو دو اے مرے دلدار
غش آیا ہے واری کہ  جدا ہوگئے مان سے
تقصیر ہوئی کیا جو خفا ہوگئے مان سے
۳۳
تم رن کو سدھارے تھے جو ہتھیار لگاکر
چلا کے نہین روئی تھی مین بیکس و بے پر
جسدم تمھین میدان مین گھیرے تھے ستمگر
پھٹتا تھا کلیجہ پہ مین نکلی نہین باہر
معلوم تھا یہ امر گورا نہین تم کو
بیتابی مین ڈیوڑھی سے پکارا نہین تمکو
۳۴
صدقے گئی ڈوبی ہے قبا خون مین ساری
لو آؤ بدلواؤن مین پوشاک تمھاری
اے لال پریشان ہے یہ مان درد کی ماری
تم اوٹھو تو مین زلفون مین شانہ کرون واری
پانی نہین ملتا ستم اہل جفا سے
چہرے کا لہو پاک کرو میری ردا سے
۳۵
امان تری اس چاند سی پیشانی کے قربان
ان نرگسی آنکھون پہ تصدق ہو مری جان
ہین خاک سے آلودہ یہ رخسارۂ تابان
تر خون سے ہوے ہاے غضب یہ لب و دندان
بلّور سے بازو ہوئے شمشیر سے زخمی
یہ گردن پُرنور ہوئی تیر سے زخمی
۳۶
سینہ ترا برچھی سے چھدا اے مرے جانی
ہے ہے یہ تری شکل یہ شوکت یہ جوانی
ہے ہے نہ ملا تجھکو دم مرگ بھی پانی
دنیا سے مٹی ہاے محمد کی نشانی
جب لوگ زیارت کے لیئے آئینگے بیٹا
تصویر محمدؐ کی کہان پائینگے بیٹا
۳۷
ہے ہے مرے مظلوم بے گیسوؤن والے
ہے ہے مرے بیکس مرے دُکھ درد کے پالے
ہے ہے ترے سینے پہ لگے ظلم کے بھالے
ہے ہے مرے ارمان فلک نے نہ نکالے
ہے ہے تجھے دولھا نہ بنایا علی اکبرؑ
لاشا ترا قسمت نے دکھایا علی اکبرؑ
۳۸
ناشاد و پُرارمان گئے دنیا سے مری جان
دولھا نہ بنے تم یہ مجھے رہگیا ارمان
اے لعل یہ مادر تری مظلومی کے قربان
تم مر گئے اب بیاہ کا کسکے کرون سامان
تر خون مین یہ چہرہ نظر آیا مرے جانی
اس مان نے نہ دیکھا ترا سہرا مرے جانی
۳۹
ہے ہے مرے یوسف ترے صورت کے مین صدقے
اے پیاس کے مارے تری غربت کے مین صدقے
اے صابر و شاکر تری ہمت کے مین صدقے
اے شیر مرے تیری شجاعت کے مین صدقے
لاکھون سے لڑے نام بڑا کر گئے بیٹا
مرنے کو مرے دن تھے سو تم مر گئے بیٹا
۴۰
ہے ہے مرے جانی مرے پیارے علی اکبرؑ
اے نور نظر راج دُلارے علی اکبرؑ
یہ گھاؤ ہے سینے پہ تمھارے علی اکبرؑ
دنیا سے پُرارمان سدھارے علی اکبر
تم داغ جوانی مجھے دیتے گئے واری
اس دائی کو ہمراہ نہ لیتے گئے واری
۴۱
غش ہوگئی یہ کرکے بیان بانوے دلگیر
مقتل کیطرف لاش پسر لیگئے شپیرؑ
خاموش انیسؔ آگے نہین طاقت تحریر
خالق سے یہ کر غرض کہ اے مالک تقدیر
جس شے کی طلب ہے مجھے جلد اوسکو عطا کر
اکبر کا تصدق مری حاجت کو روا کر

نوحہ
۱
زینبؑ نے کہا بیبیو لو مر گئے بھائی
پردیس مین برباد مجھے کر گئے بھائی
۲
اے وا اسفا احمد و زہراؤ علی کے
مرنے سے ترے تین اوجڑ گھر گئے بھائی
۳
زخمون سے بدن چور نہ تن پر سر اقدس
اس شکل سے تم پیش پیمبر گئے بھائی
۴
کیا فاطمہ کا حال ہوا ہوئیگا اوس دم
جس وقت کہ تم خلد مین بے سر گئے بھائی
۵
قاسم گئے عباس گئے عون و محمد
ہمراہ ترے اکبر و اصغر گئے بھائی
۶
جو عید کے دن تم نے سکینہ کو دیئے تھے
کانون سے اوتر اوسکے وہ گوہر گئے بھائی
۷
زینبؑ یہی کہتی تھی انیسؔ جگر افگار
کس ملک کو دنیا سے سفر کر گئے بھائی
