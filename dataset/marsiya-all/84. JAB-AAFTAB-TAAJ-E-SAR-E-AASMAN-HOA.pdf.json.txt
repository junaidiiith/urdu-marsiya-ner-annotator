MarsiyaeMarsiya
جلد دوم
مرثیہ میر انیس

1
جب آفتاب تاج سر آسماں ہوا
اور جلوہ خطوط شعائی عیاں ہوا
دامان شب میں لشکر انجم نہاں ہوا
مصروف ذکر حق شہ کون و مکاں ہوا
واں طبل جنگ بجنے لگا رزم گاہ میں
تکبیر یاں بلند تھی ناموس شاہ میں

2
وہ صبح قتل شہ تھی عجب صبح ہولناک
زہرؑا کی بیٹیوں نے گریباں کئے تھے چاک
بے چین تھی لحد میں محمدؐ کی روح پاک
زہرؑا پکارتی تھی یہ سر پر اڑا کے خاک
ہوتا ہے گھر تباہ شہر مشرقین کا
دنیا سے آج کوچ ہے میرے حسینؑ کا

3
تھابس کہ روز قتل امام فلک جناب
نکلا تھا خوں ملے ہوئے چہرے پہ آفتاب
کہتا تھا منہ پہ رکھ کے فلک دامن سحاب
سوئے گا آج خاک پہ فرزند بو تراب
قدسی تمام مضطرب و اشکبار تھے
خوابند گان کنج لحد بے قرار تھے

4
تھا نوحہ خواں چمن میں ہر اک مرغ خوشنوا
ماتم میں تھا گلوں کا گریباں پھٹا ہوا
کہتی تھی سر پہ خاک اُڑا کر یہی صبا
اب خاک میں ملے گا یہ گلزار فاطمہؑ
کچھ باغیوں کو ڈر نہیں زہرؑا کی آہ کا
لٹتا ہے آج باغ رسالتؐ پناہ کا

5
بھرتی تھی آہ سرد ہر اک باغ میں نسیم
غنچوں کے دل دھڑ کتے تھے تھا روز خوف بیم
کہتی تھی عندلیب کہ فریاد ہے کریم
آئی ریاض دیں پہ عجب آفت عظیم
پانی نہیں ملا ہے کسی گل عذار کو
لوٹے گی اب خزان ستم اس بہار کو

6
بر ذی حیات پر تھا غم ویاس کا ہجوم
سیدان کار زار میں تھی صف کشی کی دھوم
دریا کے بندو بست میں تھا ابن سعد بوم
تھا حکم قتل سبط پیمبرؑعلی العوم
منظور تھا یہی عمر بد خصال کو
پانی ملے نہ ساقی کوثر کے لال کو

7
پھر شمر بے حیا سے یہ بولا وہ نابکار
ہیں سوئے میمنہ تو جواں آٹھے نو ہزار
رہ قلب فوج میں کہ تو ہے آزمودہ کار
تیروں کی فوج شہ پہ رہے ہر طرف سے مار
زخمی کریں یہ سب تن اطہر حسین کا
چھاتی پہ چڑھ کے کا ٹیو تو سر حسینؑ کا

8
سن کر سخن عمر کا یہ بولا وہ کینہ جو
اس بات کی تو ہے مجھے مدت سے آرزو
تو دیکھ لیجو آج کہ زینبؑ کے رو برو
کاٹوں گا تیغ سے شہ لب تشنہ کا گلو
تڑپاؤنگا لحد میں جناب بتول کو
پیاسا کروں گا ذبح میں سبط رسوؐل کو

9
ہوتا تھا اس طرف تو یہ سامان جنگ کا
بیٹھے تھے جا نماز پہ یاں شاہ کربلا
اتنے میں آئی ہاتف غیبی کی یہ ندا
ہاں مستعد ہو جنگ پر اے لشکر خدا
باندھو کمر یہ حکم خدائے جلیل ہے
هنگام کار زار ہے وقت رحیل ہے

10
جب یہ صدا سنی شہ با احتشام نے
تسبیح جا نماز پر رکھ دی امام نے
پوشاک اپنی سبط رسوؐل انام نے
مرنے پہ باندھی چست کمر تشنہ کام نے
آراستہ زرہ کو تن پاک پر کیا
حیدؑر کی ذوالفقار کو زیبِ کمر کیا

11
آنکھوں میں اشک بھر کے ہر اک بی بی سے کہا
لو الوداع اے حرم پاک مصطفاؐ
یہ سن کے بیبیوں میں قیامت ہوئی بپا
بے تابی میں گری سر کلثوم سے روا
حالت تباہ ہو گئی بانوئے شاہ کی
ہاتھوں سے دل کو تھام کے زنیبؑ نے آہ کی

12
دے پٹکا چوب خیمہ پہ فریاد کر کے سر
چلّائی یا رسوؐل خدا آج ہو کدھر
لٹتا ہے بے گناہ شہ بے وطن کا گھر
زہرؑا کے یاد گار کی لیتے نہیں خبر
مظلوم پر سیاہ لعیں کی چڑھائی ہے
بھائی بہن سے چھٹتا ہے نانا دہائی ہے

13
حالت بہن کی دیکھی جو شپیرؑ نے تباہ
زیبؑ سے رو کے کہنے لگے شاہ دیں پناہ
اماں کی بے کسی پہ کرو اے بہن نگاہ
ہو امت رسول کی تم بھی تو خیر خواہ
بہنا گناہگاروں کی حاجت روا کرو
امت پہ نانا جان کی مجکو فدا کرد

14
لگ لو گلے سے آج گلا ہم کٹائیں گے
اب چلتے قتل گاہ سے پھر کر نہ آئیں گے
تم پاؤگی نہ ہم کو نہ ہم تم کو پائیں گے
گردن کٹا کے نانا کی خدمت میں جائیں گے
سب ساتھ ہیں پسر کا نہ بھائی کا داغ ہے
زنیبؑ مگر تمہاری جدائی کا داغ ہے

15
تب بنت فاطمہؑ نے یہ سر پیٹ کے کہا
بھیا بہن نثار ہو فرماتے ہو یہ کیا
تھے جس گلے کو چومتے دن رات مصطفؐا
خنجر سے ہے غضب اُسے کاٹیں گے اشقیا
اعدا ستون دین نبیؐ کو گرائیں گے
زہرؑا کے کیا کلیجے پہ خنجر پھرائیں گے

16
شہ نے کہا بہن ہے یہی مرضی خدا
آگے تمہارے آج کٹے گا میرا گلا
امر جدا میں بندے کا بے اختیار کیا
دنیا میں اے بہن کوئی جیتا نہیں سدا
ہر شخص یاں مسافر پادر رکاب ہے
بحر جہاں میں زیست کا عالم حباب ہے

17
ہر ذی حیات کے لئے ہے تلخی اجل
دنیا سے کوئی آج اُٹھا اور کوئی کل
انساں نہ اپنی مرگ سے غافل ہو ایک پل
لا انتہا ہے رحمت معبود لم یزل
آج اس کی راہ میں نہ اگر سر کٹاؤں گا
تو رتبۂ عظیم شہادت نہ پاؤں گا

18
بھینا جہاں میں اشرف آدم تو تھے نبیؐ
اللہ نے انھیں بھی نہ دی زیست سر مدی
رحلت جہاں سے فاطمہؑ نے صغر سن میں کی
کس ظلم سے شہید ہوئے مرتضےٰ علی
سارے بزرگ تابع امر خدا رہے
نے میں رہوں گا نہ حسن مجتبا رہے

19
جس طرح دل پہ تم نے اٹھائے ہیں داغ چار
یہ پانچواں بھی داغ سہو بہر کرد گار
زینبؑ نے تب کہا سر و سینہ پہ ہاتھ مار
مرجائیں پنجتن نہ مروں میں جگر افگار
گھر فاطمہؑ کا سامنے آنکھوں کے خاک ہو
سب ہوں ہلاک اور نہ زینبؑ ہلاک ہو

20
بعد از بنیؐ و فاطمہؑ و حیدؑر و حسنؑ
حضرت کے سایہ میں ہے رہی آج تک بہن
رخصت کا آپ مجھ سے جو فرماتے ہیں سخن
وارث بہن کا کون ہے اے سرور زمن
نانا نہیں علیؑ نہیں ماں دل جلی نہیں
اب آپ کے سوا تو بہن کا کوئی نہیں

21
جب آپ بھی نہ ہوئیں گے اے شاہ بحر و بر
اعدا پھر آئیں گے مجھے بلوے میں ننگے سر
اُس وقت وارثی کرے گا کون آن کر
فرمایا شہ نے رو کے بہن دہیان ہے کدہر
سر پر تمہارے خالق ارض و سما تو ہے
بھائی اگر نہیں تو نہ ہوئے خدا تو ہے

22
کچھ بن پڑا نہ زینبؑ بے کس کو اس گھڑی
غش آگیا زمیں پہ گری کہہ کے یاعلیؑ
اس شور غل میں آئی صدا یار سوؐل کی
اب صبر کر حسینؑ کو اے میری لاڈلی
بیٹوں کا کر خیال نہ بھائی کا نام لے
بپڑے کو عاصیوں کے تباہی سے تھام لے

23
فرزند فاطمہؑ ہے مرا پارہ جگر
میں نے اسی نواسے پہ صدقے کیا پسر
ماتم میں اس کے نکلا ہوں جنت سے نوحہ گر
زینبؑ عزیز رکھتا ہوں دست کو بھی مگر
داغ حسینؑ اپنے جگہ پر اٹھاؤں گا
دوزخ سے عاصیوں کو تو میں بخشواؤں گا

24
حضرت سے رو کے زینبؑ بے کس نے تب کہا
بھیا سدھارو میں نے سہا داغ آپ کا
خیمے سے نکلے روتے ہوئے شاہ کربلا
مجرے کو جھک گئے رفقاء باندھ کر پرا
تیار دیکھ کر شہ گردوں جناب کو
روح الامیں نے آن کے تھاما رکاب کو

25
جس دم سوار دوش پیمبر ہوا سوار
آگے بڑھا پرے سے علمدار با وقار
فوج ملائکہ میں یہ اُس دم ہوئی پکار
کس شان سے ملا ہے محمدؐ کا یاد گار
دیکھو سواری باد شہ مشرقین کی
ہے آج آخری یہ زیارت حسینؑ کی

26
کیا شوکت سواری سرور کروں بیاں
آگے علم تھا لشکر اسلام کا نشاں
غرق سلاح گھوڑوں ہہ تھے ہاشمی جواں
سر پر عمامہ نور خدا چہروں سے عیاں
سوکھی ہوئی نہ زبانوں پہ ذکر الٰہ تھا
ایک ایک ملک صبر و قناعت کا شاہ تھا

27
تھی اک طرف تو کثرت ارواح انبیاؑ
اور ایک سمت فوج ملائک کا تھا پرا
دامن تلک پھٹا تھا گریبان مرتضا
گھوڑوں کے آگے آئے تھے سر ننگے مصطفؐا
کیا شان لشکر شہ والا صفات تھی
روح جناب فاطمہؑ بھی ساتھ ساتھ تھی

28
اللہ ری شان واہ رے لشکر زہے حشم
مشتاق اُن دلیروں کا تھا کوثر و ارم
کیا اُن کے میں ثبات کو اس جا کروں رقم
سر کٹ گئے مگر نہ ہٹے گھاٹ سے قدم
پروانۂ سراج نبیؐ وہ سعید تھے
زاہد تھے متقی تھے جری تھے شہید تھے

29
وہ فوج تھی کہ تختہ گلزار تھا کھلا
تا غیرت بہشت وہ صحرائے کربلا
پیش نگاه باغ شہادت کی تھی فضا
خندان بہ رنگ گل تھے جوانان مه لقا
اس دن اجل گلوں کا جوان سب کے ہار تھی
باغ جناب فاطمہؑ پر کیا بہار تھی

30
سائے میں تھے علم کے شجاعان ارجمند
روشن تھے آفتاب سے چہرے ہزار چند
مانند برق کوندتے تھے زیر ران سمند
ہردم نقیب فوج کی تھی یہ صدا بلند
ہے سامنے بہشت دلیرو بڑھے چلو
تلواریں تولتے ہوئے شیرو بڑھے چلو

31
پہونچے جو اس شکوہ سے رن میں شہ امم
فتح و ظفر نے چوم لئے آن کر قدم
کھولا جو رن میں حضرت عباسؑ نے علم
یہ رعب تھا کہ کانپ گیا لشکر ستم
اک غل ہوا کہ صلّ علیٰ کیا جوان ہے
یہ مرتضیٰ علیؑ ولی کا نشان ہے

32
سب جانتے ہیں شوکت لخت دل حسنؑ
عمامہ سر پہ خلعت شاہان زیبؑ تن
جنگ آزما نہنگ وغا شیر صف شکن
ناشاد نامراد اسیر غم و محن
حسُن حسنؑ کے چہرے پہ کیا خوب شان تھی
قالب تھا رزم گہ میں دلہن پاس جان تھی

33
کیا اکبرؑ جری کے کہوں رُخ کی آب تاب
ذرہ تھا جس کے حسن کے پرتو سے آقتاب
وہ دل میں شوق جنگ کا وہ عالم شباب
گویا کھڑے تھے رن میں رسوؐل فلک جناب
ہر ایک کو گمان تھا تجلی طور کا
جلوہ گر فقط تھا محمدؐ کے نور کا

34
حضرت کے پاس زینبؑ بے کس کے تھے پر
دونوں صغیر برج شرافت کے تھے قمر
آنکھیں تو نرگسی تھیں یہ تھی شیر کی نظر
انصار شاہ کہتے تھے منھ اُن کے دیکھ کر
ہیں چھوٹے پھوٹے سن پہ قیامت دلیر ہیں
کیوں کر نہ ہوں کہ شیر الٰہی کے شیر ہیں

35
کہتے تھے پیار کر کے انھیں شاہ کربلا
مادر کو جا کے خیمے میں دیکھ آؤ پھر ذرا
ننھے سے ہاتھ جوڑ کے وہ دونوں مہ لقا
کرتے تھے عرض آپ سے کس طرح ہوں جدا
حضرت یہ اپنی جانیں فدا کر کے جائیں گے
اب جائیں گے جو گھر میں تو ہم مر کے جائیں گے

36
یہ ذکر تھا کہ رن میں بجے طبل ہائے جنگ
چلّوں میں جوڑنے لگے اہل ستم خدنگ
جوش غضب سے سُرخ ہوئے غازیوں کے رنگ
شہ نے کہا ابھی ہے مناسب تمھیں درنگ
سبقت مری طرف سے نہ زنہار کیجو!
جب ان کے وار ہولیں تو تم وار کیجیو !

37
ہم نے یہ اپنے باپ سے ہے بار ہا سنا
دشمن سے حرب میں نہیں کرتے ہیں ابتدا
میں نائب رسول ہوں اور حجت خدا
میں ان پہ ہاتھ اُٹھاؤں یہ ہے کب مجھے روا
گو میرے دشمنوں کو نہیں کچھ تمیز ہے
لیکن مجھے تو نانا کی اُمت عزیز ہے

38 
یہ کہہ کے اپنی فوج سے آگے بڑھے امام
اعدا سے اس طرح بہ فصاحت کیے کلام
مہماں کو کیوں ستاتے ہو اے ساکنان شام
والله جنگ آل محمدؐ سے مے حرام
سید ہوں بے گناہ ہوں تشنہ جگر ہوں میں
تم جس کے کلمہ گو ہو اسی کا پسر ہوں میں

39
مجھ کو ستاؤ گے تو نبیؐ کو ستاؤ گے
وہ زخمی ہوں گے گر مجھے نیزے لگاؤ گے
زہرؑا کا باغ لوٹ کے پھل کچھ نہ پاؤ گے
واللہ سیدھے قعر جہنم میں جاؤ گے
دو گے جواب حشر کے دن کیا بتول کو
کیوں بے چراغ کرتے ہو قبر رسول کو

40
نا فہمو کچھ خیال کرو تم پہ کیا ہے قہر
پی جاتے ہیں چرند پرند آکے آب نہر
اس بات سے ہر ایک ہے واقف میان دہر
روئے زمیں کا آب ہے سب میرے ماں کا مہر
سو تین دن سے گھر میں مرے قحط آب ہے
بچوں کا تشنگی سے کلیجہ کباب ہے

41
اس کے سوا کسی کا کوئی ہو جو میہماں
اُس سے دریغ کرتے ہیں دنیا میں آب و ناں
لکھ لکھ کے تم نے نامے بلایا مجھے یہاں
کھانا تو کیا پانی سے بھی ترنہ کی زباں
بیکس مسافروں پہ سبھی رحم کھاتے ہیں
جو اپنے گھر میں آئے اسے یوں ستاتے ہیں

42
مجھ کو نہ رنج دو کہ غریب الوطن ہوں میں
ہادی ہوں پیشوا ہوں امام زمن ہوں میں
ہر چند مبتلائے بلاؤ الم ہوں میں
شیر خدا کا لال ہوں اور صف شکن ہوں میں
کھینچوں کمر سے تیخ تم تو سب ہلاک ہو
گر بد دعا کروں تو ابھی جل کے خاک ہو

43
اس وعظ او پند نے نہ انہیں کچھ کیا اثر
دینے لگے جواب درشتانہ اہل شر
حجت تمام کر کے پھرے شاہ بحر و بر
اپنے پرے میں کانپ گیا خرّ نامور
انسو بھر آئے آنکھوں میں بیتاب ہوگیا
حضرت کی بے کسی پہ جگر آب ہو گیا

44
کہتا تھا اپنے دل میں ہی کانپ کانپ کر
بے جرم قتل کرتے ہیں سیّد کو اہل شر
افسوس شہ کو گھیر کے کیوں لایا میں ادھر
ہے میرے سر پہ خون شهنشاه بحر و بر
یہ جرم آہ کس سے میں اب بکھشواؤں گا
کیوں کر نبیؐ کو حشر میں صورت دکھاؤں گا

45
گھبرا کے حر سے بھائی نے اس وقت یہ کہا
سنتا ہوں تیرے دل کے دھڑ کنے کی میں صدا
تو ہے اکیلا معرکوں میں بارہا لڑا
تھرا رہا ہے خوف سے یہ ماجرا ہے کیا
تو رستم عراق ہے مرد نبرد ہے
یہ ہے حواس ہے کہ ترا رنگ زرد ہے

46
بھائی سے جب یہ کہنے لگا حرّ ارجمند
تھرا رہا ہے خوف الٰہی سے بند بند
ہے طالب بہشت بریں جان مستمند
بیم عذاب نار سے ہے روح پر گرند
صدمہ یہ ہے کہ نرغے میں ہے رہنما مرا
محسن مرا امام مرا پیشوا مرا

47
اس دم عجب طرح کا مجھے اضطرار ہے
لڑنا ہے جس سے وہ شہ عالی وقار ہے
سید عیال دار غریب الدیار ہے
جان نبیؐ ہے فاطمہؑ کا یاد گار ہے
رتبے میں یہ بھی حیدرؑ صفدر سے کم نہیں
قتل حسینؑ قتل پیمبرؑ سے کم نہیں

48
منصف ہوں تو شہید کروں تشنہ کام کو
نیزے لگاؤں جا کے میں اپنے امام کو
بے سر کروں حسینؑ علیہ السلام کو
منھ کس طرح دکھاؤں گا خیرالا نام کو
حربے میں کس طرح سے کروں جسم پاک پر
کیوں کر گراؤں عرش کے تارے کو خاک پر

49
یہ وہ ہے دوش پر جسے احمد چڑھاتے ہیں
جبریل اس کے جھولے کی ڈوری ہلاتے ہیں
میوے اسی کے واسطے جنت سے آتے ہیں
آنکھوں سے اس کے پاؤں ملائک لگاتے ہیں
عزت اسی کے فیض سے فطرس نے پائی ہے
ہرنی اسی کے صدقے سے بچے کو لائی ہے

50
بھائی نے حُر کے رو کے کہا تب کہ مرحبا
قدموں پہ ابن فاطمہؑ کے ہوں گے ہم فدا
بے کس کا ساتھ دیجے کہ نام اس میں ہے بڑا
شہ کی طرف چلو کہ مدد گار ہے خدا
وہ بات ہو کہ خلد میں رہنے کی جا ملے
اس سے ملیں کہ ملنے میں جس کے خدا ملے

51
حُرنے کہا کہ میں تو نہایت ہوں شرمسار
آنکھیں مری حسینؑ سے مطلق نہوں گی چار
تلوار اپنی کھینچ کے تو سر مرا اتار
اور لے کے جا حضور شہنشاہ نامدار
کچھ دغدغہ نہ کر کہ مجھے اس میں چین ہے
قدموں پہ ڈال دے کہ یہ نذر حسینؑ ہے

52
کہیو کہ ہاتھ جوڑ کے تھا حُر نے یہ کہا
مولا کے پاس میں نہ خجالت سے آسکا
اب اس کو بخش دیجیئے جو کچھ ہوئی خطا
اور میری مغفرت کے لئے کیجئے دُعا
راضی حضور ہوئیں تو میں رستگار ہوں
مجرم تو ہوں پہ عفو کا امیدوار ہوں

53
اور اک وصیت اور ہے سن لے مرا سخن
ہرگز نہ میری لاش کو تو دیجیو کفن
پاؤں میں میرے بہر خدا باندھ کر رسن
لے جانا کھینچ کر طرف سیّد زمن
مرکر کروں گا عذر میں اپنے گناہ کا
تو ہاتھ باندھ دیجیو مجھ رو سیاہ کا

54
قسمت نے جیتے جی تو نہ ہونے دیا نثار
حضرت پہ صدقے کر تو مری لاش سات بار
قدموں پہ ذوالبجناح کے رکھ کر یہ جسم زار
کہیو کہ ہے حضور میں حاضر گناہگار
نیکی نہیں ہے نامہ اعمال زشت میں
دوزخ میں چاہو ڈال دو چار ہو بہشت میں

55
سمجھیں گے سب یہ شخص طرفدار شاہ ہے
سراپنا کاٹ ڈالا ہے اور عذر خواہ ہے
بھائی کریم سبط رسالت پناہ ہے
واں بغض کو ہے دخل نہ کینے کو راہ ہے
آنسو نکل پڑیں گے شہ تشنہ کام کا
وہ جرم بخش دیویں گے اپنے غلام کا

56
ناگاہ آئی عالم بالا سے یہ صدا
اے مہیمان اپنا تو مت کاٹیو گلا
تجکو تو مل چکا ہے شہادت کا مرتبا
باب بہشت صبح سے تیرے لیے ہے وا
تو جلد جا کہ سبط بنیؐ بے قرار ہے
جنت میں مصطفٰےؐ کو ترا انتظار ہے

57
اے عاشق حسینؑ نہ کر یاس کے سحن
اپنی ردا کا دیں گی تجھے فاطمہؑ کفن
تیرے کفیل کار ہیں واللہ پنجتن
آئے ہیں تیرے لینے کو یاں خلد سے حسنؑ
آراستہ ہے گلشن رحمت ترے لیے
لاتے ہیں حوریں خلعت جنت ترے لیے

58
سایہ کیے ہیں پر کا ترے سر پہ جبرئیل
جعفر ادھر ہیں اور اُدھر مسلم و عقیلؑ
جنت میں آج ہے یہ ترا رتبۂ جلیل
حاضر ہیں جام کوثر و تسنیم سلسبیل
تیری رکاب میں شہ دلدل سوار ہے
روح جناب فاطمہؑ تجھ پر نثار ہے

59
آئی صدائے حضرت زہرؑا یہ ایک بار
میں صدقے تیرے اے مرے بچے کے جانثار
خیبر شکن پکارے کہ اے حرُ نامدار
تو کس لیے حسینؑ سے اتنا ہے شرمسار
میں اپنے ساتھ ساتھ تجھے لے کے جاؤں گا
تیری خطا حسینؑ سے میں بخشواؤں گا

60
حرُ نے کہا یہ دیکھ کے صورت کو بھائی کی
شکر خدا کہ بخت نے میرے رسائی کی
حاجت روائے خلق نے حاجت روائی کی
مولا نے آن کر مری مشکل کشائی کی
تو فیض دیکھ ساقی کوثر کی ذات کا
کیا خوب مل گیا ہے وسیلہ نجات کا

61
کہہ کر سخن یہ حُر نے کیا نعرہ امام
فرزند ایک ساتھ تھا اک بھائی اک غلام
سر کو چلے جھکائے ہوئے چاروں نیک نام
الفت سے بے قرار ہوئے یاں شہ انام
ہمراہ لے کے بیٹے کو اور اپنے بھائی کو
وہ پیشوائے خلق چلا پیشوائی کو

62
مابین راہ پہونچا جوں ہی حرُ خوش صفات
ہو کر پیادہ بھائی سے اپنے کہی یہ بات
رومال سے تو اپنے مرے باندھ دونوں ہاتھ
تشریف آپ لاتے ہیں یاں شاہ کائنات
دیکھو تو کیا رحیم یہ سبط رسولؐ ہے
اب اپنی سمت رحمت حق کا نزول ہے

63
پہونچے قریب جب کہ شہنشاہ با کرم
تسلیم کے لئے ہوئے چاروں سوار خم
حرُ نے کہا یہ قدموں پہ گر کر بہ چشم نم
روحی فداک اے پسر سیّد امم
کیجیے کرم غلام پہ حیدؑر کے واسطے
تقصیر بخش دیجے پیمبر کے واسطے

64
تویہ ہوئی قبول تو مژدہ سُنائیے
تعزیر کا محل ہے تو درے لگائیے
سرکاٹ لیجے آگ میں مجکو جلائیے
مولا عذاب نار سے مجکو بچائیے
یاں ہو قصاص اے مرے سرور تو خوب ہے
دنیا سے پاک ہو کے اٹھوں گر تو خوب ہے

65
اللہ رے رحم رونے لگے شاہ کربلا
عقدہ کشا نے ہاتھ کیے دونوں اس کے وا
قدموں سے سر اٹھا کے گلے سے لگا لیا
چہرے پہ ہاتھ پھیر کے شفقت سے یہ کہا
دنیا میں تونے دولت عقبیٰ حصول کی
بھائی کریم نے تری توبہ قبول کی

66
تقصیر تونے ایسی بھلا میری کی ہے کیا
روکا جو تھا مجھے تو کچھ ایسی نہیں خطا
نادم ہوں میں نے ماں کا تری نام ہے لیا
تو نے ادب سے صبر کیا اور نہ کچھ کہ
کی عرض حرُ نے ذکر یہ کیسا امام ہے
وہ آپ کی کنیز ہے خادم غلام ہے

67
شہ نے کہا کہ تو مجھے بھائی سے ہے سوا
جو تیرا مرتبہ ہے اسے میں ہوں جانتا
واللہ تیری پشت پہ ہے دستِ مصؐطفےٰ
تیری بلائیں لیتی ہے رو رو کے فاطمہؑ
کوثر کا جام ساقی کوثر سے پائے گا تو
تو پہلے مجھ سے گلشن جنت میں جائے گا

68
ادنیٰ تو تھا پر اب ترا اعلیٰ مقام ہے
اب تو ہے اور گلشن دارالسلام ہے
آزاد ہو چکا ہے کہ حرُ تیرا نام ہے
دوزخ کی آگ دوست پر میرے حرام ہے
واللہ تو محب ہے محمدؐ کی آل کا
حوروں کو اشتیاق ہے تیرے جمال کا

69
تب حرُ نے ہاتھ جوڑ کے حضرت سے یہ کہا
واں سے غلام آپ کے جانب تھا جب چلا
آئی تھی آسماں سے صدا یہ کہ مرحبا
اور تھا کسی نے مژدۂ جنت مجھے دیا
کیا جانیے وہ کون بزرگ اے امام تھے
شہ نے کہا وہ خضر علیہ السلام تھے

70
حرُ کو عجب سرور ہوا سن کے یہ کلام
لے آئے ساتھ فوج میں اپنی اسے امام
بتلائے سب عزیزوں رفیقوں کے اپنے نام
حرُ سے ہو اے بہ شوق بغل گیر تشنہ کام
انصار شاہ کا تھا ہجوم اس جوان پر
احسنت و مرحبا تھا ہر اک کی زبان پر

71
قدموں پر گر کے شاہ کے بولا وہ نیک نام
میں نے ہی پہلے آپ کو روکا تھا یا امام
حضرت پہ پہلے سب سے فدا ہو گا یہ غلام
کہنے لگا یہ روکے وہ مولا سے خاص و عام
قصد نبرد گاہ ابھی اے جواں نہ کر
شرمندہ تو حسینؑ کو اے میہماں نہ کر

72
بھائی ابھی تو آیا ہے جلدی ہے ایسی کیا
پہلے مرے رفیقوں کو ہو لینے دے فدا
شرمندہ تیرے منھ سے ہوں اے مرد با وفا
کچھ تیری میہمانی کا ساماں نہ ہو سکا
بچہ ہر ایک پیاس کے مارے نڈہال ہے
فاقے سے تین دن کے محمد کی آل ہے

73
حرُ نے کہا کہ اے مرے مولا ترے نثار
اس کمتریں غلام سے ہیں آپ شرمار
میداں میں زخم کھانے کا ہوں میں امیدور
اس پیاس میں ہے خواہش شمشیر آبدار
صدقے سے آپ کے مجھے عزت نصیب ہو
دعوت یہی ہے بس کہ شہادت نصیب ہو

74
مہماں کے اس کلام پر حضرت نے رو دیا
اس کو اتارا دوسش پہ ڈالے تھے جو عبا
حُر کو اُڑھا کے بولا یہ وہ منبع سخا
دعوت نہ کر سکا تجھے خلعت نہ دے سکا
کاندھے پہ اس کو ڈال لے ہر چند کیا ہے یہ
اے حرُ مگر تبرّک آل عبا ہے یہ

75
تسلیم کہ کے کہنے لگا حرُ ارجمند
اس وقت عرش سے مرا رتبہ ہوا بلند
کو نین ہیں غلام کی عزت ہوئی دو چند
فیاض خلق نے کیا خادم کو بہرہ مند
ملبوس خاص اپنا دیا ہے حضور نے
ذرّے کو آفتاب کیا ہے حضور نے

76
فرمایا شہ نے قصد ہی مرنے کا ہے اگر
بیٹے کو اپنے سوئے وطن تو روانہ کر
ماں باپ کا ہے نام جو دنیا میں ہے پسر
برباد کر نہ میرے لیے اپنا سارا گھر
ہے مجھ کو رنج اسکی جوانی کے واسطے
ہو اک پسر تو فاتحہ خوانی کے واسطے

77
میدان میں آج قتل ہوا گر یہ نو نہال
مادر کو اس کی ہوئے گا رنج و قلق کمال
داغ پسر کسی کو دکھائے نہ ذوالجلال
سر اپنا پیٹ کر یہ کہے گی وہ خوش خصال
بیٹا بھی قتل ہو گیا وارث بھی چھٹ گیا
زہرؑا کے لال کے لئے گھر میرا لٹ گیا

78
رو کر کہا یہ حرُ نے کہ اے شاہ بحر و بر
اکبرؑ سے بھی عزیز ہے کیا یہ مرا پسر
ماں اس کی شہر بانو سے کیا ہے زیادہ تر
زہرؑا کا گھر مٹے نہ ہو برباد میرا گھر
برچھی کی نوک سینۂ اکبرؑ کے پار ہو
شہزادے پر غلام نہ رن میں نثار ہو

79
شہ نے کہا کہ ہے یہی مرضی تو لے سدھار
تسلیم کر کے گھوڑے پر تب حرُ ہوا سوار
کوڑا کیا سمند کو غازی نے ایک بار
چاروں جواں چلے سوئے میدان کار زار
یہ رعب تھا حسینؑ کے اس میہمان کا
فوج ستم سے شور اٹھا الا مان کا

80
چہرے پہ حسنؑ دین نبی کا تھا یہ ظہور
پھیلا ہوا تھا چار طرف فوج کیں میں نور
رکھے تھا خود فرق ہمایوں پہ ذی شعور
ہر اک کو تھا گماں کہ ہے قندیل شمع طور
یوں جلوہ گر زرہ میں تن سرخ نام تھا
گو یا بجھا ہوا چمنستاں میں دام تھا

81
لٹکے ہوا تھا شانے پہ وہ حلقہ کمال
قربان ہوئے جس کے چم و خم پہ کہکشاں
مختار باب فتح تھی تیغ اس کی بے گماں
کیا گروہ سپر کی میں خوبی کروں بیاں
جوہر سے اس کے جوہر تابندہ ماندہ تھے
وہ ایک تو بلال تھا اور چار چاند تھے

82
دریائے آہنی میں تھا وہ شہوار عرق
صر صر میں اور گھوڑے میں تھا مطلقًا نہ فرق
راکب گر اس کو غرب سے دوڑائے سوئے شرق
اور آسمان پہ چمکے نکل کر سمند برق
گردوں پہ واں نہ برق کی چشمک تمام ہو
اور فرق میں یہاں قرس تیز گام ہو

83
بس شان اور شکوہ سے آیا جو حر نظر
نکلا تب اس سے لڑنے کو صفوان بد گہر
نیزے کو تول کے وہ ہوا حر پہ حملہ ور
رد کر کے وار حر نے دکھایا عجب ہنر
نیزے پہ بس اٹھا کے اسے صدر زین سے
دے مارا یوں کہ گرد نہ اٹھی زمین سے

84
صفواں کے تین بھائی بھی تھے اور نامدار
تلواریں کھینچ آئے یہ میدان کار زار
بھائی نے حر کے ان کو بھی بھیجا بہ سوئے نار
بیٹے نے ایک کو کیا دو صورت خیار
جب تیسرے کو دوڑ کے مارا غلام نے
احسنت کی صدا دی ہر اک خاص و عام نے

85
فوج عدو میں پھر تو در آے وہ چار شیر
انبار بس سروں کے ہوئے اور تنوں کے ڈھیر
چورنگ کرتے تھے وہ جوانوں کو گھیر گھیر
قہر خدا تھی ضربت تیغ حر دلیر
سری پڑی تو صاف گئی قاش زین پر
زین سے کھیچی تو آن کے پڑی زمین پر

86
ایسے لڑے کہ لشکر کیں دنگ ہو گیا
دشت نبرد خون سے گل رنگ ہوگیا
جو منھ پہ آیا تیغ کے چورنگ ہو گیا
عرصہ ہر اک پہ زندگی کا تنگ ہو گیا
تینوں سوار گر گئے پر حرُ لڑا کیا
تنہا ہی فوج سے وہ بہادر لڑا کیا

87
دیکھا جو حرُ نے خاک کے اوپر گرا پسر
بے تاب الفت پدری سے ہوا جگر
بیٹے کی سمت دیکھا ذرا منھ کو پھیر کر
مارا کسی نے فرق پہ اک گرز گاؤ سر
غازی قریب لاش پسر جا کے گر پڑا
مہمان شاہ گھوڑے سے تیورا کے گر پڑا

88
زینب نے دیکھا خیمے کے در سے جو ہیں یہ حال
سر پیٹ کر پکاری کہ اے فاطمہؑ کے لال
گھوڑے سے زخمی ہو کے گرا حر خوش خصال
لاش اس کی کر نہ ڈالیں ستمگار پائمال
میں پیٹنے کو لاشۂ مہماں پہ آؤں گی
میں اسکے واسطے صف ماتم بچھاؤں گی

89
آئی صداے فاطمہؑ اے زینبؑ حزیں
موجود میں تو ہوں جو یہاں اس کی ماں نہیں
میرے حسینؑ پر ہوا صدقے یہ نازنیں
بیٹا ہی جانتی ہوں اسے یہ سمجھ یقیں
اب چین سے مزار میں ہرگز نہ سوؤں گی
چالیس روز لاش پہ مہماں کے روؤں گی

90
ماں کی صدا یہ سن کے چلے شہ پیادہ پا
روکر سر اس کا شاہ نے آغوش میں لیا
مہماں کو پایا شاہ نے بسمل سا لوٹتا
منھ مل کے شہ کے قدموں سے تب حر نے یہ کہا
کیا رتبے میں نے آپ کے صدقے سے پائے ہیں
محبوب کبریا مرے لینے کو آئے ہیں

91
اور ایک بی بی پہلو میں کرتی ہے یہ بیان
اپنے پسر کے واسطے روتی ہے جیسے ماں
ہیں پونچھتی ردا سے مرا روئے خوں چکاں
کچھ میری ماں سے بھی وہ زیادہ ہیں مہرباں
شہ نے کہا یہ جو ترے غم میں ملول ہے
ما در مری وہ فاطمہؑ بنت رسولؐ ہے

92
یہ مژدہ سن کے حرُ تو گیا جانب ارم
لاشے پہ روئے اس کے بہت شاہ با کرم
بس اے انیس اب یہ دعا کر بہ چشم نم
بلواؤ کربلا میں مجھے یا شہ اُمم
کیجیے مدد کہ رنج و الم بے شمار ہیں
میں اک نحیف و زار ہوں دشمن ہزار ہیں


سلام
ہے تخت پر جلوس جناب امیر کا
ڈنکا ہے اب جہاں میں نبیؐ کے وزیر کا
کیفیتیں اُٹھائے نہ کیوں دل فقیر کا
نشہ چڑھا ہوا ہے شراب غدیر کا
واقعت خمار غم سے نہیں دل فقیر کا
پیمانہ کش ہوں بادۂ خم غدیر کا
شہرہ ہے شش جہت میں حدیث غدیر کا
بعیت کو ہاتھ اُٹھا تھا صغیر و کبیر کا
چھد جائے دل چمن میں نہ کیوں ہم صفیر کا
میری ہر اک زفیر میں عالم ہے تیر کا
ہو جائے پست اوج نہ کیوں ہم صفیر کا
طوبیٰ کے سر پہ شور ہے میری زفیر کا
غل سن کے عندلیب قلم کی زفیر کا
رنگ اُڑ گیا ہے صاف مرے ہم صفیر کا
جاری کیا ہے فیض جناب امیر کا
دامن دروں سے بھرتے ہیں ابن مطیر کا
دیکھا ہے منھ جو تیغ جناب امیر کا
بجلی بنا ہے آئینہ مہر منیر کا
جلوہ ہے اس طرف بھی جناب امیر کا
منھ ہے جدھر پھرا ہوا مہر میز کا
بعد از نبیؐ ہے تخت جناب امیر کا
سلطان کی مملکت میں عمل ہے فقیر کا
اللہ رے فقر حیدر گردوں سریر کا
رہتا تھا خواب گاہ میں بستر حصیر کا
دیکھو کرم رسولؐ خدا کے وزیر کا
قاتل کو بھی سخی نے دیا جام شیر کا
کرتے تھے شکر پھانک کے آرد شعیر کا
کیا حوصلہ تھا دیکھو جناب امیر کا
اثنا عشر کے گھر کا گدا ہو پتا یہ ہے
بارہ دری میں رہتا ہے بستر فقیر کا

MarsiyaeMarsiya
www.emarsiya.com
