مرثیہ 8

کیا فوج حسینی کے جوانان حسیں تھے
کیا زاہد و ابرار تھے، کیا صاحب دیں تھے
آگاه دل و اہلِ وفا، اہلِ یقیں تھے
غنچہ دہن و مہر لقا ماہ جبیں تھے
ایک ایک کے مرقد پہ فدا ہوتی ہے زہرا
عاشور سے بس آج تلک روتی ہے زہرا

وہ عاشق صادق تھے، وہ تھے مومن کامل
دی تھی انھیں خالق نے تمیز حق و باطل
کیا ہوش تھا کیا فہم تھی کیا عقل تھی کیا دل
کیا حسن سے طے کر گئے وہ عشق کی منزل
محراب عبادت خم شمشیر کو سمجھے
جادہ وہ مسافر دم شمشیر کو سمجھے

دنیا کی نہ خواہش تھی نہ کچھ فکر زر و مال
تھی دولت فقراں کے لئے حشمت و اجلال
نہ یاد وطن تھی نہ انھیں، اُلفت اطفال
شپیرؑ کے عاشق تھے، زہے بخت خوشا حال
منظور یہ تھا جی سے گزر جائیں گے پہلے
اس بات پہ مرتے تھے کہ مر جائیں گے پہلے

کلمہ کوئی پڑھتا تھا، کوئی کہتا تھا تکبیر
قاری کوئی قرآں کا کوئی ماہر تفسیر
تھی پیش نظر گلشن فردوس کی تعمیر
تھا شوق کہ اب حوروں سے ہووینگے بغلگیر
نہ پیاس کا صدمہ تھا نہ جانوں کی پڑی تھی
ایک ایک کی کوثر کی طرف آنکھ لڑی تھی

مقبولِ خدائے دو جہاں تھے وہ جوانمرد
مر جانے پہ سرگرم تھے اور زیست سے دل سرد
ایک ایک جری، دفتر کونین میں تھا، فرد
تابندہ تھے خورشید کی صورت، رخ پر گرد
ایسے کسی تسبیح کو کب دانے ملے ہیں
کس شمع کو اس طرح کے پروانے ملے ہیں

مست مئے عرفاں تھے وہ سب عاقل ذی ہوش
تھی غیر خدا سب کی اُنھیں یاد فراموش
دنیا سے بری، بار علایق سے سبکدوش
دل یاد الہی میں جو یوں دیکھو تو خاموش
ہردم سر تسلیم تھا خم راہ خدا میں
بڑھتے چلے جاتے تھے قدم راہ خدا میں

وہ صوت حسن اور وہ اثردار دعائیں
وہ چاند سے رُخ اور وہ نورانی عبائیں
وہ ان کی عباؤں کے تلے تنگ قبائیں
وہ دوش پہ شملے، وہ عمامے وہ ردائیں
نہ حور میں یہ حسن، نہ انساں، نہ پری میں
گویا ملک اُترے تھے لباس بشری میں

ہمت سے توانا پہ ریاضت سے بدن زار
مرنے پہ کمر باندھے شہادت کے طلبگار
غربت الم فاقہ کشی زردی رخسار
سوکھے ہوئے ہونٹوں پہ عیاں پیاس کے آثار
تسبیح خدائے دو جہاں درد زباں تھی
بیداری شب، نرگسی آنکھوں سے عیاں تھی

مقبولِ خدا صاحب دیں، زاہد و ابرار
ایسے نہ پیمبرؐ کو ملے، یاور و انصار
برسوں جو رہے چرخ میں یہ گنبد دوّار
پیدا نہ ہوں، اس طرح کے اصحاب وفادار
حق ہم سے غلامی کے ادا ہو نہیں سکتے
کٹوائے سر ان لوگوں نے ہم رو نہیں سکتے

کیا کیا نہ اذیت تھی، پہ تھے صابر و شاکر
مولا کی محبت تھی ہر اک بات میں ظاہر
سر دینے پہ موجود فدا ہونے کو حاضر
اس بھوک میں ثابت قدم اس پیاس میں صابر
کھائے تبر و تیر یہ غمخواری کا حق تھا
وہ کر گئے غازی جو وفاداری کا حق تھا

مرقوم ہیں قرآن میں رُتبے شہدا کے
بے جاں ہوئے پردیس میں کیا رنج اُٹھا کے
وہ چاہنے والے تھے، امام دوسرا کے
طالب تھا خدا اُن کا وہ طالب تھے خدا کے
دنیا میں یہ تحصیل سعادت کا صلہ تھا
آقا بھی انھیں سبط پیمبرؐ سا ملا تھا

حقا کہ عجب فوج تھی، فوج شہ ابرار
جن لوگوں کا عباس دلاور سا علمدار
ہمشکل پیمبرؐ سا جواں، فوج کا سالار
مختار وہ اللہ کے جو گھر کا ہے مختار
ایسا کسی سردار نے لشکر نہیں پایا
لشکر نے بھی اس طرح کا افسر نہیں پایا

چہرے تھے خدا نے یہ قدرت سے سنوارے
زیبیدہ تھے اس چاند کو ایسے ہی ستارے
کس صبر سے آفت میں کئی روز گذارے
شپیرؑ کے شیدا تھے، وہ اللہ کے پیارے
بڑھ بڑھ کے گلا رکھتے تھے شمشیر دو دم پر
سر کٹ کے جو گرتے تھے آقا کے قدم پر

تلواریں تو تھیں ہاتھوں میں اور کاندھوں پہ ڈھالیں
نیزوں کی ستاروں سے چمکتی ہوئی بھالیں
یہ قصد کہ قبضے پہ عدو ہاتھ نہ ڈالیں
ہم بھی ابھی رہواروں کو چمکا کے نکالیں
تلواریں علم کر کے جو لشکر پہ جھکیں گے
نیزوں سے نہ تیروں سے خنجر سے رکیں گے

کہتا تھا کوئی آج کا مرنا ہے سعادت
سر تا بقدم، خون میں بھرنا ہے سعادت
خنجر کے تلے حلق کو دھرنا ہے سعادت
سر سے رہِ خالق میں گذرنا ہے سعادت
پانی میں وہ لذت نہ وہ کھانے میں مزا ہے
جو آج کے دن حلق کٹانے میں مزا ہے

تھے دہنی طرف جمع عزیز شہِ ذیشاں
جن کے رُخ روشن سے منور تھا وہ میداں
زہراؑ کے جگر بند، محمدؐ کے دل و جاں
تلواروں کو تولے ہوئے سب جنگ کے خواہاں
میداں میں عجب رنگ سے مرنے پر تلے تھے
حیدرؑ کے مرقع کے ورق رن میں کھلے تھے

اٹھارہ تھے فرزند محمدؐ کے یگانے
اک رشتے میں جس طرح ہوں تسبیح کے دانے
پالا تھا انھیں گود میں شاہ شہدا نے
عاشور کو ہاتھ اُن پہ کیا صاف قضا نے
وہ فاطمہ کے نخل جو پھولے نہ پھلے تھے
مقتل میں ستم گاروں کی تیغوں کے تلے تھے

کچھ طفل تھے اور تازہ جواں تھے کئی خوشرو
خوش ظاہر و خوش باطن و خوش قامت و خوش خو
وہ چاند سے رُخ اور وہ گوندھے ہوئے گیسو
تھی کوسوں تک ان فاطمہؑ کے پھولوں کی خوشبو
مر جائیں گے فاقے میں قسم کھائے ہوئے تھے
پانی کا جو تھا قحط تو مرجھائے ہوئے تھے

لڑ کے جو کئی پہلے پہل نکلے تھے گھر سے
ہر صف کی طرف تکتے تھے شیروں کی نظر سے
چھوٹے سے لگائے ہوئے ہتھیار کمر سے
کہتے تھے نکلتا نہیں اب کوئی ادھر سے
یہ دیر ہے کیوں اس سے بھلا فائدہ کیا ہے
میداں میں چمکنے لگیں تیغیں تو مزا ہے

چلنے لگے تلوار، کھلیں تیغوں کے جوہر
دیکھیں تو بھلا کس نے کسے کر دیا بے سر
میداں سے پھرا کون ہزاروں کو بھگا کر
ہاں دیکھیں تو کس نے تہ و بالا کیا لشکر
رہوار کو چمکا کے ہزاروں پہ گرا کون
فوج ستم آرا کے نشاں لے کے پھرا کون

دو لاکھ میں کس نے پسر سعد کو مارا
کس نے سر شمر ستم ایجاد اُتارا
تلوار سے کس نے کیا خولی کو دو پارا
خالی کیا کس شیر نے دریا کا کنارا
لو فتح ہوئی کون خبر دیتا ہے آ کر
گڑتا ہے نشاں کس کا در کوفہ پہ جا کر

مولا کوئی حضرت ہمیں پہلے جو رضا دیں
لڑکے ہیں، پہ زور اسد اللہ دکھا دیں
دعویٰ یہ نہیں کرتے کہ لشکر کو بھگا دیں
اک حملے میں دو چار صفوں کو تو مٹا دیں
نا چار ہیں گر پیاس سے غش کھا کے گریں گے
اس کی بھی قسم لے لو کہ جیتے نہ پھریں گے

کیا حضرت مسلم کے یتیموں کا کہوں حال
نُہ سالہ و دِہ سالہ تھے وہ صاحب اقبال
منہ چاند سے اور الجھے ہوئے گیسوؤں کے بال
پوشاک سیہ جسم میں اور دھوپ سے منہ لال
وہ چاند سے رُخ گرد یتیمی سے آٹے تھے
اور ماتمی کپڑوں کے گریبان پھٹے تھے

ٹوٹا تھا فلک غم کا جو ایذائے سفر میں
تھے داغ غم بے پدری اُن کے جگر میں
لب خشک تھے، اندھیر زمانہ تھا نظر میں
دنیا تھی فراموش، انھیں یاد پدر میں
کہتے تھے کہ بابا تو نہ اب آ کے ملیں گے
آقا کے ہراول سے ہمیں جا کے ملیں گے

چھوٹے کا سخن تھا کہ بڑا غم ہے یہ بھائی
بابا کی سنانی تو مقتدر نے سنائی
کرنے سے نہ دو بھائیوں کی کچھ خبر آئی
کیا جانیے ہیں قید کہ پائی ہے رہائی
وہ کہتا تھا سر اُن کے اُتارے گئے ہونگے
اقلیم میں دشمن کے ہیں مارے گئے ہونگے

ماموں کے قریں زینبؑ دلگیر کے دلدار
اک حیدرؑ کرار تھا، اک جعفرؑ طیار
انگڑائیاں لے لے کے یہی کہتے تھے ہر بار
کچھ دھیان پہ چڑھتا نہیں یہ لشکر کفار
اک دم میں فنا ہونگے جو لاکھوں ہیں تو کیا ہیں
روباہ ہیں وہ ہم پسر شیر خدا ہیں

اور تین تھے لخت جگر شبّر ذیجاه
عبد الله و زید حسن و قاسم نوشاہ
دولہ کے سن و سال کا کیا حال لکھوں آہ
سن تیرہ برس کا تھا پہ تھا چودھویں کا ماہ
دن گنتی تھی ماں، بیٹے کی شادی کی ہوس میں
دولہ بھی بنے مر بھی گئے تیرہ برس میں

وہ حسن، وہ سِن، اور وہ پوشاک شہانی
قد سرو سا ہے، پر یہ کہاں اُس میں روانی
خلق حسنی، کم سخنی غنچہ دہانی
وہ رعب کہ ہو جائے جگر شیر کا پانی
تلوار تو کاندھے پہ زرہ باپ کی بر میں
تصویر حسن پھرتی تھی حضرت کی نظر میں

تھی صبح شب عقد کہ پیشک اجل آیا
دیکھا بھی نہ تھا ماں نے، کہ سہرے کو بڑھایا
بانو نے سر شام دلہن جس کو بنایا
قسمت نے سحر کو اُسے رنڈ سالہ پنھایا
دولھا کی نشانی تو کلیجے پہ دھری تھی
اور مانگ میں صندل کے عوض خاک بھری تھی

عباس سوا پانچ تھے فرزند یدالله
ششدر تھا جنہیں دیکھ کے سب لشکر گمراہ
ایک ایک دلاور تھا، ہزبر صف جنگاہ
شیروں کو دم حرب سمجھتے تھے وہ روباه
غازی تھے، بہادر تھے، ولی ابن ولی تھے
سب قوتِ بازوئے حسینؑ ابن علیؑ تھے

عباسؑ علی حیدرؑ صفدر کا نشاں تھا
بس لشکر اسلام میں وہ شیر ژیاں تھا
لکھا ہے کہ بتیس برس کا وہ جواں تھا
چہرے سے جلال اسد اللہ عیاں تھا
اعلی نہ ہو کیوں ایسے علمدار کا رتبہ
خالق جسے دے جعفر طیار کا رتبہ

کیا وصف جناب علی اکبر کروں تحریر
حسن نبوی خلق حسن، غربت شپیر
اٹھارہ برس کا تو سن اور صاحب توقیر
تھا شور کہ انساں ہے کہ ہے، نور کی تصویر
شوکت ہے سراپا میں رسولؐ دوسرا کی
ایسے بھی بشر ہوتے ہیں قدرت ہے خدا کی

تھے بیچ میں اس غول کے شاہنشہ عالم
گردوں پہ ستاروں میں ہو جوں نیر اعظم
دریائے کرم رحمت حق نور مجسم
فخر دو جہاں قبلہ دیں سید اکرم
غل تھا کہ عجب شوکت و شان شہ دیں ہے
ذرے سب اسی کے ہیں یہ خورشید زمیں ہے

ناگاہ بجا فوج عدو میں دہل جنگ
کھلنے لگے ہر صف کے علمہائے سیہ رنگ
لشکر کے زرہ پوشوں نے گھوڑوں کے کسے تنگ
جا خالی نہ تھی فوج ستم میں کئی فرسنگ
بے دینوں کے رخ قبلۂ ایماں سے پھرے تھے
ہفتاد دو تن لاکھ سواروں میں گھرے تھے

اُمڈا تھا سمندر کی طرح لشکر کفار
جوں موج نظر آتی تھی تلوار پہ تلوار
کیا دخل، نظر جائے جو اس پار سے اُس پار
بے خوں میں ہوئے غرق عبور اس سے تھا دشوا
پانی تھے جگر پیاس سے اولاد علیؑ کے
خشکی میں تباہی تھی سفینے پہ نبیؐ کے

تھے گھاٹ پہ دریا کے صف آرا قدر انداز
قالب سے کرے روح جنھیں دیکھ کے پرواز
پیغام اجل ان کے ہر اک تیر کی آواز
ایک ایک کو اپنی قدر اندازی پہ تھا ناز
جوڑے ہوئے تیروں کو جمائے ہوئے صف کو
رخ سب کے، جگر گوشہ زہراؑ کی طرف کو

بد کیش کوئی دیکھتا تھا تیر کا پلّا
کہتا تھا کوئی کرتے ہیں اب پیاسوں پہ ہلّا
الفت ہے نہ حیدر سے نہ احمدؐ سے تولّا
کر دیتے ہیں برباد قریشوں کا محلّا
دنیا سے مٹا دیں گے نشاں آج نبیؐ کا
بچہ بھی نہ چھوڑیں گے حسینؑ ابن علیؑ کا

واں ہوتی تھی قتل شہ مظلوم کی تدبیر
تھے یاں کے بھی تھوڑے سے جواں دست بہ شمشیر
غل خیمے میں تھا ہائے غضب گھر گئے شپیرؑ
بیتاب تھی سر کھولے ہوئے شاہ کی ہمشیر
گر پڑتی تھی غش کھا کے جو غل ہوتا تھا رن میں
چادر نہ سنبھلتی تھی، یہ رعشہ تھا بدن میں

کہتی تھی سکینہ سے کہ آؤ مری پیاری
سُن لیتا ہے بچوں کی دعا ایزد باری
خالق سے یہ رو رو کے دعا مانگو میں واری
پھر خیر سے آئے مرے بابا کی سواری
اس سن میں یتیمی کا مجھے داغ نہ ہوئے
پامال خزاں فاطمہ کا باغ نہ ہوئے

یاں تھا یہ تلاطم کہ چلے تیر اُدھر سے
ہم عباس بچانے لگے حضرت کو سپر سے
تلواریں نکلنے لگیں شیروں کی کمر سے
لڑنے کا لیا اذن شہ جن و بشر سے
کہتے تھے کہ رن میں کہیں تلوار نہ چل جائے
دھڑکا تھا کہ ہم سے کوئی پہلے نہ نکل جائے

پہلے حر غازی نے صفیں کیں تہ و بالا
پھر بھائی گیا رن میں ہلاتا ہوا بھالا
فرزند نے رہوار کو چمکا کے نکالا
تینوں جو ہوئے قتل تو روئے شہ والا
کہرام تھا مہماں کے لئے اہلِ حرم میں
رونے کو بتول آئی تھی میدان ستم میں

حضرت نے سنا درد دل اس دوست کے جس دم
اک آہ بھری سرد اور آنکھیں ہوئیں پُرنم
فرمایا کہ اے یار قدیم اے مرے ہمدم
اس وقت مجھے اپنی جدائی کا نہ دے غم
ہے کون رفیقوں میں بجز یاس ہمارے
اک چاہنے والا تو رہے پاس ہمارے

منظور نہیں مجھ کو کہ تو مجھ سے جدا ہو
باقی ہے جو کچھ زیست بسر ایک ہی جا ہو
یہ ساتھ غنیمت ہے ستم ہو کہ جفا ہو
تنہائی میں پھر مجھ پہ خدا جانیے کیا ہو
جو دوست ہے میرا اسے پہچانتا ہوں میں
بھائی تجھے بھائی سے سوا جانتا ہوں میں

اس عالم پیری میں نہ کر جنگ کی تدبیر
رعشہ ہے بہت ہاتھوں میں اُٹھے گی نہ شمشیر
مانند کماں خم ہے کمر حال ہے تغییر
چلّے سے ملایا بھی تو کھنچنے کا نہیں تیر
پیاسا ہے دم حرب غش آ جائیگا رن میں
پانی بھی نہیں ہے جو چواؤں گا، دہن میں

ہے عالم طفلی سے تجھے جس سے محبت
وہ آج ہے دنیا میں گرفتار مصیبت
ہے یاں سے قریں قبر شہنشاہ ولایت
جا بیٹھ نجف میں کہ ملے گی تجھے راحت
مشہور وہ دربار شہ عقدہ کشا ہے
دنیا میں غریبوں کے لئے امن کی جا ہے

جاری اُسی دربار سے ہے امن کا دستور
ہے پرورش شاہ و گدا ایک سی منظور
افسانہ شہباز و کبوتر تو ہے مشہور
پشّہ کو ستائے یہ کسی کا نہیں مقدور
اک ضرب کو فرما دیا، پر دل سے نہ چاہا
خوں کا عوض اپنے بھی تو قاتل سے نہ چاہا

ہم اذن اگر قبلہ کونین سے پاتے
آب دم شمشیر سے خوں اس کا بہاتے
حضرت کا یہ تھا رحم کہ جب کھانے کو کھاتے
کہتے تھے حسنؑ سے کچھ اسے بھی ہو کھلاتے
بھوکا نہ رکھو رحم اسیروں پہ روا ہے
بازو بھی نہ باندھو کہ علیؑ عقدہ کشا ہے

جس وقت کہ دربار ید اللہ میں جانا
اس مرقد پُرنور کو آنکھوں سے لگانا
آداب بجا لا کے یہ بابا کو سنانا
بیٹے کی خبر لو کہ ہے برگشتہ زمانا
تم ساقی کوثر ہو زمانے پہ عیاں ہے
یہ تیسرا دن ہے کہ پسر تشنہ دہاں ہے

بیٹھے ہیں لب نہر ستمگاروں کے دستے
بچے مرے گرمی میں ہیں پانی کو ترستے
جاؤں تو کدھر جاؤں کہ سب بند ہیں رستے
پانی کا جولوں نام تو ہیں تیر برستے
حضرت سے بھی ہوں دُور وطن سے بھی جدا ہوں
امداد کو پہونچو کہ مصیبت میں پھنسا ہوں

یا شاہ کہیں امن کی جا میں نہیں پاتا
دشمن کو بھی غربت میں نہیں کوئی ستاتا
سب سہل تھا بچوں کو اگر ساتھ نہ لاتا
ہے سخت مصیبت مجھے کچھ بن نہیں آتا
جب سر مرا خنجر سے جُدا ہوئے گا بابا
کیا جانیئے ناموس پہ کیا ہوئے گا بابا

اے کُل کے مددگار مدد کرنے کو آؤ
تم صاحب اعجاز ہوا اعجاز دکھاؤ
میں شاد ہوں کچھ غم مرے مرنے کا نہ کھاؤ
پر زینب بیکس کو اسیری سے بچاؤ
پاؤں نہ کفن میں تو کچھ اس کا نہیں غم ہے
بے پردہ جو ہو دختر زہراؑ تو ستم ہے

رویا یہ سخن سُن کے حبیب جگر افگار
گر کر قدم شہ پہ یہ کی عرض بہ تکرار
قربان ترے اے خلف حدر کرار
اس وقت کہاں جائے یہ بچپن کا نمک خوار
فردوس میں جانا مجھے منظور ہے آقا
جنت تو ہے نزدیک، نجف دُور ہے آقا

کس منہ سے میں دربار یداللہ میں جاؤں
زواروں کو کس طرح سے شکل اپنی دکھاؤں
کیا کہہ کے میں اس قبر کو آنکھوں سے لگاؤں
حیدرؑ کو خبر آپ کے مرنے کی سناؤں
فرمائیں گے شپیر سے منہ موڑ کے آیا
تلواروں میں بچے کو مرے چھوڑ کے آیا

میں یاں سے کہاں جاؤں کہ حیدر بھی یہیں ہیں
حمزہ بھی یہیں آئے ہیں جعفر بھی یہیں ہیں
دل تھامے ہوئے حضرت شپّر بھی یہیں ہیں
زہرا یہیں روتی ہیں، پیمبر بھی یہیں ہیں
حضرت پہ جو ظلم و ستم و جور و جفا ہے
دو روز سے یاں ہائے حسینا کی صدا ہے

بچپن سے تو سائے کی طرح ساتھ رہا ہوں
آیا جو بُرا وقت تو حضرت سے جدا ہوں
سر دوں گا کہ میں عاشق نقش کف پا ہوں
اس نام پہ قربان ہوں اس گھر پہ فدا ہوں
جیتا ہے سدا، جو یہ شرف پاتا ہے مولا
اس طرح کا مرنا کے ہاتھ آتا ہے مولا

حضرت کے غلاموں کے لئے عید کا ہے روز
دولت سے شہادت کے ہوئے سب شرف افروز
راحت ہے جو سینے پہ لگے تیر جگر دوز
گر آگ ہو تو کود پڑیں آپ کے دل سوز
مجروح ہوں، نیزوں سے جو میدانِ ستم میں
ہاتھ آئے ضعیفی کا عصا راہِ عدم میں

ہر چند کہ ہے عالم پیری سے نقاہت
باقی ہے مگر جسم میں ایماں کی حرارت
جب دیکھتا ہوں آپ کو آ جاتی ہے طاقت
ہوتا ہے جوانوں کی طرح جوش شجاعت
بے سر دیئے مولا مجھے آرام کہاں ہے
گو پیر ہوں پر دل مرا مرنے پہ جواں ہے

احوال ہر اک دوست کا ہے آپ کو معلوم
مرنے سے وہ ہیں شاد جو ہیں عاشق قیوم
رعشہ فقط اس خوف سے ہے اے شہ مظلوم
رہ جائے بدن زخم شہادت سے نہ محروم
کچھ ضعف نہیں آپ کے قدموں کی قسم ہے
سر بار ہے تن پر کمر اس واسطے خم ہے

بچپن کی تو الفت سے مری آپ ہیں آگاہ
کچھ یاد ہے اس روز کا حال اے شہ ذیجاہ
ہم سِن کئی لڑکے بھی تھے اور میں بھی تھا ہمراہ
یوں بیچ میں تھے آپ ستاروں میں ہو جوں ماہ
کیا دن تھے سوا کھیل کے کچھ غم نہ ذرا تھا
گیسو تھے اٹے خاک سے کرتا بھی پھٹا تھا

لڑکوں کو سوا کھیل کے کچھ اور نہ تھا دھیاں
اور پیار سے میں آپ کا منہ تکتا تھا ہر آں
ساتھ اُن کے جدھر دوڑتے آپ اسے شہ ذیشاں
نقش قدم پاک پہ میں ہوتا تھا قرباں
نہ کھیل پہ رغبت نہ تماشے پہ نظر تھی
خاک کف پا میرے لئے کحل بصر تھی

ناگاہ زمیں واں کی ہوئی مطلع انوار
اور چاروں طرف نور لگا پھیلنے اک بار
خوشبو سے یہ عالم تھا کہ پھولوں کا ہے انبار
تسلیم کو جھکنے لگے بام و در و دیوار
تھا شور کہ آمد ہے یہ محبوب خدا کی
ہر ذرے سے آتی تھی صدا صل علا کی

اتنے میں قریب آئے شہ یثرب و بطحا
اور آپ کو ہمجولیوں میں کھیلتے دیکھا
پھیلائے ہوئے ہاتھوں کو دوڑے بہ تمنا
ہنس ہنس کے لگے بھاگنے آپ اے مرے مولا
کہتے تھے کہ ہم دوڑتے ہیں آئیے نانا
جب جانیں کہ اس وقت ہمیں پائیے نانا

فرماتے تھے احمد کہ میں قربان تمھارے
ہم تم کو پکڑتے ہیں، کہاں جاتے ہو پیارے
ہاتھ آئے نہ جب آپ تو کہہ کر یہ پکارے
لو آؤ لگو چھاتی سے اچھا ہمیں ہارے
ڈر ہے مرے آرام کا نقشہ نہ بگڑ جائے
کانٹا کوئی ان پھولوں سے تلووں میں نہ گڑ جائے

پھر دوڑ کے آغوش میں حضرت نے اٹھایا
چھاتی سے دھڑکتی ہوئی چھاتی کو لگایا
اور پاؤں کو ہاتھوں سے کئی بار دبایا
ان سوکھے ہوئے ہونٹوں سے ہونٹوں کو ملایا
اُس پیار میں رونے کے بھی پہلو نکل آئے
بوسہ جو گلے کا لیا آنسو نکل آئے

مجھ پر نظر فیض اثر پڑ گئی اک بار
خادم کو بھی حضرت کی طرح کرنے لگے پیار
اس دم متعجب ہوئے اصحاب وفادار
اُن سب سے یہ فرمانے لگے احمد مختار
بے جا نہیں اس طفل یہ الطاف نبیؐ کا
یہ چاہنے والا ہے حسین ابن علیؑ کا

تم لوگوں نے دیکھے نہیں اس طفل کے جوہر
جس خاک پہ رکھتا تھا قدم یہ مرا دلبر
آنکھوں سے لگاتا تھا یہ اس خاک کو لے کر
شپیر کے عاشق پہ تصدق ہے پیمبرؐ
مرقوم ہے نام اس کا ازل سے شہدا میں
دیوے گا خدا قبر اسے خاک شفا میں

فرمائیں یہ جب حق میں مرے احمد مختار
کس طرح نہ صدقے ہو غلام شہ ابرار
مشتاق شہادت ہے جوانی سے یہ غمخوار
کفار سے جب لڑنے چلے حیدر کرار
خدمت میں ہر اک تیغ و سپر باندھ کے آیا
سر دینے کو بندہ بھی کمر باندھ کے آیا

دیکھا جو مسلح مجھے رو کر یہ سُنایا
ہتھیار لگا کر تو ابھی کس لئے آیا
مرنا ترا اس دن کا ہے اللہ کو بھایا
جس روز لڑائی پہ چڑھے گا مرا جایا
ہے صاحب قسمت، تری کیا بات ہے بھائی
دامان حسینؑ اور ترا ہاتھ ہے بھائی

جب شہ نے سنی ابن مظاہر کی یہ تقریر
بچپن کا خیال آیا تو رونے لگے شپیرؑ
فرمایا کہ مجبور ہوں جو خواہش تقدیر
دکھلاتا ہے احباب کی فرقت فلک پیر
چھٹتا ہے تو پھر یار موافق نہیں ملتا
سب ملتے ہیں پر عاشق صادق نہیں ملتا

خاطر شکنی دوست کی مجھ کو نہیں منظور
کچھ بن نہ پڑا روک چکے اپنے بہ مقدور
منظور نظر یہ تھا کہ آنکھوں سے نہ ہو دور
تقدیر کی تحریر سے شپیر ہے مجبور
گو پیچھے رہے جاتے ہیں پھر آئیں گے ہم بھی
منزل پہ سر شام پہنچ جائیں گے ہم بھی

فرما کے یہ چھاتی سے لگایا کئی باری
رخصت جو کیا آنکھوں سے آنسو ہوئے جاری
گھبرا کے در خیمہ سے زینب یہ پکاری
لوگو کہو میداں میں چلی کس کی سواری
اب کون بچائے گا شہ جن و بشر کو
سب چھوڑے چلے جاتے ہیں زہرا کے پسر کو

سنتی ہوں ادھر فوج پہ فوج آتی ہے ہردم
یاں کم ہوئے جاتے ہیں رفیق شہ عالم
سب روتے ہیں یہ کس کے جدا ہونے کا ہے غم
جلدی کہو اب تن سے نکلتا ہے مرا دم
حضرت نے کہا کیا کہوں، کیا ہوتا ہے بھینا
بچپن کا مرا دوست، جدا ہوتا ہے بھینا

یہ سنتے ہی کہرام ہوا اہل حرم میں
پہونچا وہ جری شیر سا میدان ستم میں
کامل تھا زبس عشق شہنشاہ امم میں
بیتاب تھا مولا کی جدائی کے الم میں
سینہ تھا جری کا تبر و تیر کی جانب
پھر پھر کے نظر کرتا تھا شبیر کی جانب

پیری میں عجب شان تھی اس شیر ژیاں کی
پڑتی تھی سراپے پہ نظر پیر و جواں کی
تھی جلوہ گری نور خدائے دو جہاں کی
گردوں پہ چمک جاتی تھی سجدے کے نشاں کی
پیشانی پُرنور پہ عالم تھا قمر کا
یہ چاند تھا شب کا وہ ستارہ تھا سحر کا

باہم صفت تیر و کماں ابروؤ مژگاں
سرزد نہ کبھی جس سے خطا ہو کسی عنواں
آنکھیں وہ غرالان حرم جن پہ ہوں قرباں
نظروں سے ہو یعنی رخ شپیر نہ پنہاں
رخساروں کو تر کرتے ہیں اشک آنکھوں سے ڈھل کر
رہ جاتی ہیں پلکیں کف افسوس کو مل کر

خورشید سے افزوں ہے صفائے رخ نیکو
مہتاب میں یہ رنگ نہ یہ حسن نہ یہ رو
غنچے سے زیادہ دہن تنگ میں خوشبو
اور وردِ زباں ذکر صفات شہِ خوش خو
لب ایسے کہ یاقوت بھی گر جائے نظر سے
بن پانی مگر خشک ہیں چوبیس پہر سے

بے شبہ لڑی موتیوں کی ہیں، در دنداں
یا گوہر شبنم ہیں کہ غنچے میں ہیں پنہاں
وہ ریش سپید اور وہ اُس کا رخ تاباں
آغوش مہ نو میں ہے خورشید درخشاں
کہتی ہے اجل منزل ہستی سے سفر ہے
شب گذری جوانی کی یہ پیری کی سحر ہے

گردن جو جھکی جاتی ہے سر تن پہ گراں ہے
افسوس بہار چمن عمر خزاں ہے
جو تیر سا قد تھا سو وہ خم مثل کماں ہے
جانے کا یہی گوشہ مرقد کے نشاں ہے
ہے تیغوں کی دھاروں سے گزرنا کوئی دم کو
ہر دم یہ دعا ہے کہ نہ لغزش ہو قدم کو

سر پر عوض خود ہے، اللہ کا سایا
زخموں کے لئے، تن کو زرہ سے نہ بچایا
دستانے پہننا بھی نہ غازی کو خوش آیا
کیا فائدہ ہے، جینے سے جب ہاتھ اُٹھایا
اک ہاتھ میں وہ تیغ جو لاکھوں پہ چلی ہے
اک ہاتھ میں دامان حسینؑ ابن علیؑ ہے

اتنے میں رجز پڑھ کے پکارا وہ خوش انجام
اے قوم حبیب ابن مظاہر ہے مرا نام 
ہشیار کہ اب میان سے کھنچتی ہے یہ صمصام
وار اس کا ہے دشمن کے لئے موت کا پیغام
یہ تیغ نہیں وہ جو دم حرب رُکے گی
میں تم سے رکوں گا نہ مری ضرب رُکے گی

یہ سن کے پکارا عمر سعد جفا کار
آتا ہے بڑا سبط پیمبر کا مددگار
اس پیر کو مہلت نہ دیا چاہیئے زنہار
بڑھ کر کہا غازی نے کہ او ظالم غدار
میں تیری طرح دشمن شپیر نہیں ہوں
ہوں پیر تو واللہ پہ بے پیر نہیں ہوں

گو ہاتھوں میں رعشہ ہے پہ او ظالم گمراہ
گر کوہ کو چاہوں تو اکھاڑوں صفت کاہ
ان ہاتھوں کی قوت سے ابھی تو نہیں آگاہ
ہے قدر شناس ان کا جگر بند ید اللہ
پیری سے جو ہے پشت خمیدہ تو بجا ہے
جس خاک میں جانا ہے اُدھر سر بھی جھکا ہے

میں وہ ہوں کہ جو فخر کروں ہے وہ سزاوار
دیکھا ہے محمدؐ کا انھیں آنکھوں سے دربار
چوما کیا اکثر قدم حیدر کرار
زہراؑ کی نوازش رہی شبّر نے کیا پیار
بچپن سے مجھے عشق امام دو جہاں ہے
اب ساتھ ہے شپیر کا اور سیر جناں ہے

پیری سے ہے روشن کہ چراغ سحری ہوں
دنیا سے کوئی دم میں عدم کا سفری ہوں
آقا مرا شاہد ہے کہ عصیاں سے بری ہوں
دیندار ہوں غازی ہوں مجاہد ہوں جری ہوں
بے خوف چلا جاتا ہوں میں شیر کے منہ پر
دعوی ہے تو آؤ مری شمشیر کے منہ پر

مشہور ہے دنیا میں کہ یک پیری و صد عیب
جرأت میں کسی کا نہ شباب اور نہ مرا شیب
ہر دم ہے عنایات خدا سے مدد غیب
شک اس میں نہیں بندۂ شبیر ہوں لاریب
تلواروں سے سو ٹکڑے اگر ہو کے گروں گا
اس قبلۂ دیں سے نہ پھرا ہوں نہ پھروں گا

آقا مرا وہ ہے جو امام ازلی ہے
مظلوم ہے سید ہے ولی ابن ولی ہے
ہر جنگ میں اکثر مری تلوار چلی ہے
اُس شیر کے بیشے میں پلا ہوں، جو علیؑ ہے
ٹلتا نہیں مر کر اسی میداں میں گڑوں گا
تلوار نہ ہووے گی تو ہاتھوں سے لڑوں گا

مینہ تیروں کا برسے تو کبھی منہ کو نہ موڑوں
نیزوں کا ہر اک بند انھیں ہاتھوں سے توڑوں
ہاتھ آؤ تو ٹکرا کے سر ایک ایک کا پھوڑوں
جیتا شہ مظلوم کے دشمن کو نہ چھوڑوں
کچھ ڈھال کی حاجت نہیں مشتاق اجل کو
دانتوں سے چبا جاؤں گا تلوار کے پھل کو

ہے کانپتے ہاتھوں میں مرے زورِ خدا داد
ہے جنگ ید اللہ کا انداز مجھے یاد
پکڑوں جو کلائی کو تو ضیغم کرے فریاد
پھر جاتا ہے پنجے سے مرے پنجۂ فولاد
کھا سکتے نہیں دیو، دلیروں کا طمانچہ
ہے ضرب مرے ہاتھ کی شیروں کا طمانچہ

شپیرؑ سے بیکس پہ یہ لشکر کی چڑھائی
اے ظالمو کرتے ہو یہ کس گھر کی صفائی
کرتے ہو غضب اُس کے نواسے سے برائی
پیدا ہوئی ہے جس کے لئے ساری خدائی
فرزند پیمبرؐ پہ جفا کرتے ہو یارو
گھر لٹتا ہے زہرا کا یہ کیا کرتے ہو یارو

بدعت نہ کرو، ہاتھ نہ سید پہ اُٹھاؤ
ہلتی ہے زمیں عرش خدا کو نہ بلاؤ
کعبہ ہے یہ بنیاد نہ اس گھر کی مٹاؤ
شمع حرم لم یزلی کو نہ بجھاؤ
کون اس کے سوا دوش محمدؐ کا مکیں ہے
شپیرؑ سا آقا کوئی دنیا میں نہیں ہے

سمجھانے لگا آن کے تب ایک ستمگر
ہر چند بہادر ہے تو اے رستم لشکر
تیرے زن و فرزند بھی ہووینگے مقرر
لازم ہے وہ تدبیر کہ برباد نہ ہو گھر
گو لخت دل صاحب معراج ہے شپیرؑ
حاصل تجھے کیا ہوگا کہ محتاج ہے شپیرؑ

کیوں آپ کو تیروں کا بناتا ہے نشانہ
ساتھ اس کا نہ دے جس سے ہے برگشتہ زمانہ
قبضے میں نہ دولت نہ ریاست نہ خزانہ
دو روز سے پانی نہ میسر ہے، نہ دانہ
لازم ہے کنارہ پسر شیر خدا سے
ہو اُس کا ملازم جو سپر بھر دے طلا سے

تھرا گیا یہ سُن کے حبیب جگر افگار
چلّا کے کہا دور ہو، اے ظالم و غدار
فرزند نہ کام آئیں گے مرقد میں نہ گھر بار
نہ ملک سے مطلب ہے نہ دولت سے سروکار
شپیرؑ کے کام آوں تو دل شاد ہو میرا
وہ گھر تو لٹے اور گھر آباد ہو میرا

ممکن ہے کہ سردار پھر اس طرح کا پاؤں
فاسق کی طرف دولت دیں چھوڑ کے جاؤں
خاک قدم شاہ کو آنکھوں سے اٹھاؤں
گر کوہ طلا ہووے تو ٹھوکر نہ لگاؤں
کیا دے گا مجھے کوئی جو آقا نے دیا ہے
شپیرؑ سے فردوس میں گھر میں نے لیا ہے

یہ کہتے ہی جولاں کیا شبدیز سبکتاز
اُڑ کر صف اعدا پہ گیا صورت شہباز
رنگ رخ افواج ستم کر گیا پرواز
گھوڑا تھا مگر جست میں تھا شیر کا انداز
اک دم میں گیا پار سواروں کے پروں سے
مڑ کر ادھر آیا تو گرے خود سروں سے

چمکی عجب انداز سے اس شیر کی تلوار
گویا سر اعدا پہ گری برق شرر بار
ڈھالوں سے بدن اپنے چھپاتے تھے سیہ کار
اُس دست زبردست کا رکتا تھا کوئی وار
کچھ امن نہ تھا خود و زرہ سے تن و سر کو
سینے سے گذر جاتی تھی دو کر کے سپر کو

ٹوٹے ہوئے پھل برچھیوں کے رن میں پڑے تھے
سہمے ہوئے گوشوں میں کماندار کھڑے تھے
چھایا تھا ہراس اُن پہ ہمیشہ جو لڑے تھے
آنکھیں وہ چراتے تھے بہادر جو بڑے تھے
دہشت سے زرہ پوشوں نے جی چھوڑ دیا تھا
اس تیغ نے تیغوں کا بھی منھ موڑ دیا تھا

۔۔۔۔۔۔۔ برچھیوں والوں کے پرے بے سر و بے پا
برچھی تھی کہیں، ہاتھ کہیں، اور کہیں پہونچا
۔۔۔۔۔۔۔ نہر تلک، موج زن اک خون کا دریا
بہتے تھے حبابوں کی طرح سے سر اعدا
دہشت سے تلاطم تھا ہر اک فوج عدو میں
مچھلی سے تڑپتے تھے زرہ پوش لہو میں

۔۔۔۔۔۔۔۔۔۔۔ تھے اعدا کوئی بنتی نہیں تدبیر
دم بند ہیں، ماریں کسے تلوار کسے تیر
۔۔۔۔۔۔۔۔۔۔ وقت علم ہو کے چمکتی ہے یہ شمشیر
پھر جاتی ہے، آنکھوں کے تلے موت کی تصویر
کیا ہوتا ہے ڈھالوں کی جو بدلی سی جھکی ہے
بجلی بھی کہیں ابر کے روکے سے رُکی ہے

۔۔۔۔۔۔۔۔۔ تھے جلادوں کے نیزے دم پیکار
تلوار سے ملتی تھی نہ مہلت کہ چلے وار
۔۔۔۔۔۔۔۔۔۔ کئے اُس شیر کے درپے تھے کماندار
چلّے سے مگر جس نے ملایا لب سوفار
شہباز سا سر پر فرس تیز قدم تھا
نکلا ہی نہ تھا تیر کماں سے کہ قلم تھا

پیری میں جو دکھلائی جوانوں کی شجاعت
تھرانے لگے عضو بدن، گھٹ گئی طاقت
دم چڑھ گیا گرمی سے ہوئی پیاس کی شدت
دل سے کہا اب عالم فانی سے ہے رخصت
نے لشکر اعدا کو، نہ شمشیر کو دیکھا
کس یاس سے مُڑ کر رُخ شپیرؑ کو دیکھا

پھرنا تھا کہ بس پڑنے لگی تیروں کی بوچھار
دیکھا جو اُدھر پشت پہ نیزے کا لگا وار
چاہا اُسے ماریں کہ لگی فرق پہ تلوار
اور ظلم کی برچھی بھی کلیجے کے ہوئی پار
کہتے تھے تن و جاں شہ دلگیر کے صدقے
ہر زخم پہ نعرہ تھا کہ شپیرؑ کے صدقے

چھاتی بھی چھنی تیروں سے اور فرق دو پارا
رگ رگ جو کٹی پھر نہ رہا ضبط کا یارا
شیرازہ اجزائے بدن گھل گیا سارا
گرتے ہوئے گھوڑے سے یہ آقا کو پکارا
یاں آپ کا آنا مری بخشش کی سند ہے
اے شیر الہی کے پسر وقت مدد ہے

ناگاہ صفیں چیر کے آئے شہ ذیشاں
دیکھا کہ وہ مظلوم کوئی دم کا ہے مہماں
لاشے سے لپٹ کر یہ پکارے بصد افغاں
اے دوست مرے تیری محبت کے میں قرباں
دکھلا دو مجھے زخم کہاں کھائے ہیں بھائی
چھاتی سے لپٹ جاؤ کہ ہم آئے ہیں بھائی

اس عالم پیری میں نہ منہ جنگ سے موڑا
کس طرح نہ رؤوں ترا احساں نہیں تھوڑا
میرے لئے تو نے زن و فرزند کو چھوڑا
فرقت نے تری آہ کمر کو مری توڑا
تنہا کوئی لاکھوں سے لڑائی نہیں کرتا
وہ تو نے کیا مجھ سے کہ بھائی نہیں کرتا

آقا کی صدا سن کے اسے ہوش جو آیا
گردن کے تلے زانوئے شپیرؑ کو پایا
آنکھوں سے کف پائے مبارک کو لگایا
اکبرؑ کی طرف جوڑ کے ہاتھوں کو سُنایا
کچھ اپنے نمک خوار پہ احساں نہیں کرتے
حضرت پہ اٹھا کے مجھے قرباں نہیں کرتے

للہ مرے واسطے آنسو نہ بہاؤ
شہزادۂ عالم مرے کام اس گھڑی آؤ
محبوب خدا آئے ہیں خادم کو اٹھاؤ
حیدر یہ کھڑے ہیں، مجھے قدموں پہ گراؤ
بوئے حسن سبز قبا آتی ہے مجھ کو
فریاد کی زہراؑ کی صدا آتی ہے مجھ کو

یہ کہتے ہی بس گلشن دنیا سے سدھارے
نکلی رہی ہونٹوں پہ زباں پیاس کے مارے
بازو کو ہلا کر شہ مظلوم پکارے
چھوڑا ہمیں اے یار وفادار ہمارے
ہم رہ گئے تم ہم سے دغا کر گئے بھائی
صدقے ابھی ہوتے تھے ابھی مر گئے بھائی

ہے ہے مرے عاشق مرے شیدا مرے یاور
ہے ہے مرے سلماں مرے مقداد و اباذر
ہے ہے میرے رستم مرے ضیغم مرے صفدر
ہے ہے مرے عمار مرے مالک اشتر
تا زیست ترے ہجر میں فریاد کروں گا
خنجر کے تلے بھی میں تجھے یاد کروں گا

پھر لاش در خیمہ پہ لائے، شہ عالم
سر پیٹ کے فرمایا کہ اے زینب پرغم
میداں میں حبیب ابن مظاہر ہوئے بیدم
ماتم کرو بیکس کا بچھا کر صف ماتم
یاں رونے کو اس کے زن و فرزند نہیں ہیں
مظلوم مسافر کے اگر ہیں تو ہمیں ہیں

خاموش انیسؔ آگے نہ کہہ لاش کا جانا
پہونچائے گا کوثر پہ یہ رونا یہ رلانا
افسوس کہ فرصت نہیں دیتا ہے زمانا
اے ذات خدا قادر و قیوم و توانا
رکھ اس پہ نظر تنگ نہ ہو کثرتِ غم سے
مطلب ترے بر لائے گا وہ اپنے کرم سے

www.emarsiya.com