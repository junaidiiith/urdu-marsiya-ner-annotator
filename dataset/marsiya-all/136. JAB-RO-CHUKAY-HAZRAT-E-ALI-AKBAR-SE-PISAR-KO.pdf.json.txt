جلد سوم
مرثیہ میر انیس
www.emarsiya.com


جب رو چکے حضرت علیؑ اکبر سے پسر کو
تھے سوچ میں زانو پہ جھکائے ہوئے سر کو
صدمہ تھا عجب باد شہِ جن و بشر کو
کہتے تھے کوئی لے گیا سینے سے جگر کو
اب مرگ کا طالب پسر شیر خدا ہے
بیٹا ہی نہ ہو جب تو مزا زیست کا کیا ہے

کھویا اسے اٹھارہ برس تک ہے پالا
رشک قمر آنکھوں کی ضیا گھر کا اُجالا
دنیا سے گیا ہائے مرا گیسوؤں والا
مارا اُسے اعدا نے مجھے مار نہ ڈالا
مرنے کے نہ تھے دن کہ سفر کر گئے اکبرؑ
میں پیر تو جیتا ہوں جواں مر گئے اکبرؑ

افسوس برابر کا پسر باپ ہے چھوٹا
پردیس میں بے کس پہ فلک طلم کا ٹوٹا
باقی نہ کوئی گل ہے نہ غنچہ ہے نہ بوٹا
فریاد کہ امت نے مرے باغ کو لوٹا
زخم اُن کو لے داغ جگر ہم کو ملے ہیں
وہ پھول انہیں اور یہ ثمر ہم کو ملے ہیں

جو غنچہ دہن تھے چمن دہر میں نایاب
مہتاب کی جن کے تن نازک کو نہ تھی تاب
بستان رسول عربی کے گل شاداب
دو دن نہ نہیں فصل بہاری میں ملا آب
سب گل ستم تیغ خزاں سہ گئے افسوس
شبنم کی طرح رونے کو ہم رہ گئے آفسوس

طاقت تو گئی قلب سے آنکھوں سے کیا نور
تھے صاحب مقدور پر اب ہو گئے مجبور
ایک دل کئی وداغ ایک جگر اور کئی ناسور
حال اپنا دکھائیں کے اکبرؑ ہیں بہت دور
ہے حلق کٹائے ہوئے ہم جا نہیں سکتے
اور واں وہ سدھارے ہیں کہ یاں آ نہیں سکتے

مشکل ہے عجب خیمے میں جائیں کہ نہ جائیں
ڈر ہے کہ نہ سیدانیاں باہر نکل آئیں
فرزند کہاں ہے کہ اسے ڈھونڈھ کے لائیں
ممکن نہیں اب کھوئے ہوے لال کو پائیں
اکبرؑ کی ملاقات سے ہے پاس پدر کو
جیتا تھا تو یعقوبؑ نے پایا تھا پسر کو

جو کر گیا دنیا سے سفر پھر نہیں آتا
آنکھوں سے چھپا جو وہ نظر پھر نہیں آتا
جنت میں جو پہونچا وہ ادھر پھر نہیں آتا
تڑپا کریں ماں باپ پسر پھر نہیں آتا
سروے کے گلے سے علیؑ اکبرؑ کے ملیں گے
اس آس پر جیتے ہیں کہ اب مر کے ملیں گے

بیٹا جو سفر میں ہو تو رہتا ہے یہی دھیاں
ہوتا ہے کوئی دن میں ملاقات کا ساماں
اور وصل کی امید نہ ہو جب کسی عنواں
پھر مرگ ہی ماں باپ کے ہے درد کا درماں
گھر ہو گیا برباد حسین ابن علی کا
فرزند جواں ہوکے نہ مر جائے کسی کا

یہ کہتے ہوئے خیمے میں داخل ہوئے سرور
دیکھا کہ حرم پیٹلتے ہیں کھولے ہوئے سر
غش خاک پہ ہے ایک طرف زینبؐ مضطر
چلاتی ہے بانو علیؑ اکبر علیؑ اکبر
ماتم ہے بپا چاک گریباں کئے ہیں
شہزادیوں کو لونڈیاں حلقے میں لیے ہیں

رو کر کوئی زینب کو اٹھاتی ہے زمیں سے
سمجھاتی ہے لپٹٰی کوئی بانوے حزیں سے
چلا کے سکینہ نے کہا یہ شہِ دین سے
بابا مرے بھیا نہ پھرے لشکر کیں سے
دونوں غم اکبرؑ میں نہ اک آن جیئں گی
اماں ہی جیئں گی نہ پھوپھی جان جیئں گی

حضرت نے کہا کون پھرے وہ تو سدھارے
بی بی انہیں نیزے ستم ایجادوں نے مارے
عباس علیؑ سوتے ہیں دریا کے کنارے
اب غیر اجل کوئی نہیں پاس ہارے
دنیا سے سوئے خلد سفر ہے کوئی دم کو
اکبر کو تو سب رو چکے اب روئیں گے ہم کو

سب بیبیاں گھبرا گئیں سنتے ہی یہ تقریر
تھراتی ہوئی غش سے اٹھی شاہ کی ہمشیر
ایک ایک کا منھ تکنے لگی بانوے دل گیر
سب سے کہا کیوں صاحبو دیکھو مری تقدیر
میں سمجھی تھی پرسا مجھے دیویں گے پسر کا
ہے اور ہی کچھ قصد شہِ جن و بشر کا

اجڑی تھی مری کوکھ ہوا تھا مرا جایا
اس انچ نے تھا دل بھی کلیجہ بھی جلایا
کہتی تھی بھلا سر پہ ہے وارث کا تو سایا
پیغام رنڑاپے کا بھی قسمت نے سنایا
رکھا ہے تباہی نے قدم گھر میں ہمارے
در در ابھی پھرنا ہے مقدر میں ہمارے

پاس آکے یہ کہنے گلے پھر سبط پیمبرؐ
باتیں نہ کرو یاس کی اے بانوئے مضطر!
دنیا میں سدا جیتے ہیں فرزند نہ شوہر
کیوں روتی ہو اللہ کا سایا تو ہے سر پر
ہم لوگ تو مجبور ہیں مختار وہی ہے
مشکل میں غریبوں کا مددگار وہی ہے

جس خالق اکبر پہ کیا بیٹے کو قرباں
مشکل بھی تمہاری وہی کر دیوے گا آساں
پر دے میں رہو یا کہ پھرو با سر عریاں
حافظ وہی عزت کا وہی گھر کا نگہباں
جو چپ ہو اثر کرتی ہے فریاد اسی کی
ایذائے اسیری میں رہے یاد اسی کی

لوٹیں گے اگر گھر کو تو گھر کس نے دیا تھا
منصف ہو تمہیں زیور و زر کس نے دیا تھا
یہ نخل تمنا میں ثمر کس نے دیا تھا
ہم شکل محمد سا پسر کس نے دیا تھا
ہم تھے تو محافظ تھے امانت تھی کسی کی
بخشش تھی اسی کی یہ عنایت تھی اسی کی

گھر بار کے لٹنے کا تاسف نہیں زنہار
بہتر ہے مسافر کو جہاں تک ہو سبک بار
سب کچھ مجھے بخشا تھا مگر عاقبت کار
بھائی ہے نہ بیٹا ہے نہ لشکر نہ علمدار
جو اس کی امانت ہے وہ سب دے کے چلے ہیں
کچھ لے کے نہ آئے تھے نہ کچھ لے کے چلے ہیں

ہاں ایک امانت ابھی باقی ہے مقرر
اس سے بھی ادا مجھ کو کرے خالق اکبر
ہے قول کا صادق پسر فاتح خیبر
وہ دین ہے کیا دیں کہ تن پر سے کٹے سر
منزل پہ پہونچ جاؤں جو طے راہ رضا ہو
رستہ دم شمشیر یہ ہے دیکھیئے کیا ہو

بانو سے یہ فرما چکے جب حضرت شبیر
حسرت سے نظر کی طرف زینب کے دلگیر
فرمایا کہ تم بھی ہمیں رخصت کرو ہمشیر
منزل ہے بہت دور مناسب نہیں تاخیر
دن وصل کے آخر ہوے فرقت کی گھڑی ہے
شبیر سے مل لو کہ اجل سر پہ کھڑی ہے

تم فاطمہ زہرا کے طریقے سے ہو آگاہ
ہر شخص کو در پیش ہے اک روز یہی راہ
زینب نے کہا صدقے بہن اے شہ ذیکاہ
بے آپ کے مرجاوے گی بنتِ اسدالله
جو حکم ہو کچھ منھ سے نہ ہمشیر کہے گی
یہ کہنہ روا بھی نہ مرے سر پہ رہے گی

مظلومی زینب پہ دل شاہ بھر آیا
اشکوں کے عوض خون دل آنکھوں سے بہایا
چھاتی سے کئی بار سکینہ کو لگا یا
خیمے سے چلا احمد مختار کا جایا
روتے ہوئے شبیر جو باہر نکل آئے
پیچھے حرم پاک کھلے سر نکل آئے

تنہائی شبیرؑ کا کیا حال کہوں آہ
بیٹا نہ بھیجا نہ کوئی دوست ہے واللہ
یا اسپ وفادار تھا یا سید ذی جاہ
زینب نے رکاب آکے جو تھامی تو پڑھے شاہ
کبری قدم سید ابرار سے لپٹی
بانوئے حزیں گردن رہوار سے لپٹی

مرکب کو بھی راکب کو بھی دے دیکے دعائیں
لین چھوٹے سے ہاتھوں سے سکینہ نے بلائیں
شہ کہتے تھے اعدا نہ کہیں تیر لگائیں
تم خیمے میں اب جاؤ تو ہم مرنے کو جائیں
وہ کہتی تھی بابا مجھے تم پیار تو کر لو
میداں سے کب آؤ گے اقرار تو کر لو

جاتے ہو تو صدقے گئی جلدی سے پھر آنا
عمو کی طرح سے کہیں کوثر پہ نہ جانا
ہو جائے گا تیرہ مری آنکھوں میں زمانا
اچھے مرے بابا مجھے چھاتی پہ سلانا
جلد آؤ گے میداں سے تو رد نیکی نہیں میں
دیکھو جو ہوئی دیر تو سو نیکی نہیں میں

بیٹی سے کہا شہ نے بصد گر یہ وزاری
صدقے میں ترے اے مری عاشق مری پیاری
چھاتی پہ سلاویں گی پھوپھی جان تمہاری
کڑھیو نہ بہت گر نہ پھرے جلد سواری
تم کو بھی بلالیں گے جہاں ہوئینگے بیٹی
کچھ کام ہے ہم آج وہیں سوئیں گے بیٹی

وہ بولی نہ مانی ہے نہ مانوں گی میں یہ بات
اب آپ کے دامن سے نہ اٹھے گا مرا ہات
رو رو کے یہ فرمانے لگے شاہ خوش اوقات
تنہائی کی پہلی علی اصغر کی ہے یہ رات
منھ لاشۂ معصوم سے موڑا نہیں جاتا
دے ساتھ جو اپنا اسے چھوڑا نہیں جاتا

مادر سے جدا ہو کے دیا ساتھ پدر کا
تنہائی پھر اس کی مجھے کیونکر ہو گوارا
کچھ اس میں نہ ہو جائے گا کم پیار تمہارا
پیاری ہو اگر تم تو ہے وہ بھی مجھے پیارا
یان فرش ہے سو نیکو وہاں گرم زمیں ہے
تم پاس تو سب ہیں کوئی اس پاس نہیں ہے

اس ذکر پہ سر پیٹ کے بانو یہ پکاری
ہے ہے مرے اصغر ترے تنہائی کے واری
آغوش میں دے کس کو یہ مان درد کی ماری
تم مر گئے ویران ہوئی گود ہماری
دل میں مرے ارمان بھرے رہ گئے بیٹا
کرتے جو سیئے تھے وہ دھرے رہ گئے بیٹا

روتے ہوئے شبیر چلے جانب میداں
چلائے یہ ناموس کہ اللہ نگہباں
تھی تابش خورشید ہوا تھی شر افشاں
اڑتے تھے رخ پاک پر گیسوے پریشاں
قطروں کی پسینے کے یہ کثرت تھی جبیں پر
ہر گام پہ گرتے تھے ستارے سے زمیں پر

مولا کی زہے شان زہے قدرت الله
تنہا تھے مگر ساتھ تھی فوج حشم شاہ
پیدل تھے ملک اسپ فلک سیر کے ہمراہ
باندھے تھا صفیں لشکر جن تاصف جنگ گاہ
دونوں پہ چپ وراس شہ دیں کی نظر تھی
مرجائیں گے تہنا یہ کسی کو نہ خبر تھی

نصرت کا تھا یہ قول کہ خاک کف پا ہوں
اقبال یہ کہتا کہ میں بال ہما ہوں
تیغ دو زبان کہتی تھی میں قہر خدا ہوں
فرماتے تھے شبیرؑ کہ راضی بہ رضا ہوں
گو سب ہیں پہ میں ہاتھ نہ قبضہ پہ دھروں گا
پیاسا ہوں کئی روز کا پیاسا ہی مروں گا

شبیرؑ کے ہمراہ رسولان سلف تھے
جنات و ملائک کے پرے دونوں طرف تھے
شاه شهدا بیچ میں شمشیر بہ کف تھے
دل تھامے ہوئے ساتھ شہنشاہ نجف تھے
ہے ہے مرے شبیر یہ چلاتی تھی زہرا
سر پیٹتی ہاتھوں سے چلی جاتی تھی زہرا

بکھرے ہوئے تھے بال کلیجہ تھا دو پارہ
تھامے ہوئے تھیں آسیہ و مریم و سارا
حوران بہشتی کو نہ تھا صبر کا یارا
چلاتی تھیں ہے ہے اسداللہ کا پیارا
نے تاب فلک کو نہ تحمل تھا زمیں کو
فریاد سے مردوں کی تزلزل تھا زمیں کو

کی عرض ملائک نے کہ یا سید ابرار
ہم بھی ہیں تری راہ میں سر دینے کو تیار
اس طرح گہربار ہوے لعل گہربار
بندہ ہوں میں جس کا وہی میرا ہے مددگار
کیا ابن علی صاحب مقدور نہیں ہے
امت کی تباہی مجھے منظور نہیں ہے

پیارے ہیں مجھے گو کہ انہیں میں نہیں پیارا
بولا نہ جب اکبر سا جواں بیٹے کو مارا
عباس سے بھائی کا کیا داغ گوارا
شش ماہہ پسر تیر ستم کھا کے سدھارا
مارا انہیں جس جس نے وہ ہر چند یہی ہیں
بھائی ہیں مرے اور مرے فرزند یہی ہیں

باقی ہے اب اک جان ستم دیده شبیر
اور حلق ہے مشتاق دم خنجر و شمشیر
یہ سینہ ہے کینہ ہے وقف تبر و تیر
جس طرح سے چاہیں مجھے بسمل کریں بے پیر
مظلوم کا فرزند ہوں مظلوم مروں گا
کاٹیں گے گلا بھی تو گلا میں نہ کروں گا

کی سارے رسولوں کی مرے باپ نے امداد
فریاد رس خلق کو کیا چا ہیئے فریاد
راضی ہوں میں گردن پہ چلے خنجر فولاد
گھر ہو مرا برباد پہ امت نہ ہو برباد
لازم ہے کرے صبر علیؑ کا پسرایسا
تم بھی کہو ابتک نہیں دیکھا بشرایسا

جنات نے پھر عرض یہ کی قدموں پہ گر کر
ہم خادم دیرینہ ہیں یا سبط پیمبرؐ
فرما گئے تھے ہم سے یہی حیدر صفدر
کیجیو مدد و آفت میں پھنسے جب مرا دلبر
سر دے کے شریک شہدا ہوئینگے مولا
ہم آپ کے قدموں پہ فدا ہوئیں گے مولا 

فرمایا کہ تھا فوج ملک کو بھی یہی دھیان
ہم ہوں پسر صاحب لولاک پہ قربان
پر میں نے گوارا نہ کیا اُن کا بھی احسان
بے جان مجھے ہونے دو اے قوم نبی جان
ہرگز تمہیں لڑنے کا اشارہ نہ کروں گا
مر جاوں گا امداد گوارا نہ کروں گا

فرما کے یہ جنات سے گھوڑے کو بڑھایا
چالاکی توسن کو ہوا نے بھی نہ پایا
خورشید کا جلوہ رخ روشن نے دکھایا
غل پڑ گیا آیا پسر فا طمہ آیا
ہشیار کہ اب تنغ شرر بار کھینچے گی
جو عرش سے اتری ہے وہ تلوار کھینچے گی

نور رخ روشن میں عجب جلوہ گری ہے
یاں مہر جہاں تاب کا چہرہ نظری ہے
خورشید یہ ہے اور وہ چراغ سحری ہے
راکب جو فرشتہ ہے تو مرکب بھی پری ہے
بجلی ہے جو اسوار اسے چمکا کے پھر آئے
یہ قاف سے تا قاف ابھی جا کے پھر آئے

ہے عام کو مرغوب بہت وصف سراپا
حیراں ہے مگر عقل کہوں گر تو کہون کیا
تشبیہہ کی صورت کوئی بنتی نہیں اصلا
جو شے ہے سراپائے شہ دیں میں سو یکتا
خورشید خجل رخ سے قمر اس کف پا سے
کس شے کو مقابل میں کروں نور خدا سے

سچ کہتا ہے ذاکر نہیں فرق اس میں سرِ مُو
سو پیچ ہیں کیا ہو صفت کا کل و گیسو
اس زلف کے ہمسر ہو یہ سبنل کا نہیں رو
نے مشک میں نے عنبر سارا میں یہ خوشبو
کس طرح نہ عاجز دم تحریر قلم ہو
 کچھ سلسلہ ہاتھ آئے تو تعریف رقم ہو

ہر موہے رگ ابر کرم یا رگِ جاں ہے
یا ہے یہ شب قدر کہ قدر اُس کی عیاں ہے
یا سنبل پیچیدہ گلزار جناں ہے
یا آہ دل حضرت زہرا کا دھواں ہے
دیکھے تو ضیا چہرۂ شاہ شہدا کی
دو راتوں میں ایک صبح یہ قدرت ہے خدا کی

پیشانی نورانی فرزند پیمبرؐ
ہے مطلع نور آیت نور اقدس واطہر
آئینہ جو کہئے تو یہ روشن وہ مکدر
دوں ماہ سے نسبت تو وہ داغی ہے سراسر
کہتا ہے یہ دل لطف تو حاصل نہیں ہوتا
ناقص کبھی کامل کے مقابل نہیں ہوتا

ان ابروؤں کو کہئے جو شمشیر ہلالی
کہتی ہے طبیعت کہ یہ مضموں نہیں عالی
تشبیہ مہ نو کی جو کاہش ہے نکالی
دیکھا تو یہ پہلو بھی ہے کچھ حسن سے خالی
ابر و فلک حسن پہ یکتا نظر آئے
آنکھوں سے بھی رتبے میں دو بالا نظر آئے

نرگس سے جو تشبیہ ہو اُس چشم کی منظور
مردم کے تو نزدیک یہ بینائی سے ہے دور
آپس میں کریں اہل بصارت یہی مذکور
یہ چشمہ انوار خدا اور وہ بے نور
بینا ہو تو عائد یہ خطا کس کی طرف ہے
تخصیر تو اعلی کی ہے ادنی کا شرف ہے

کس منھ سے بیاں کیجئے وصف لب شبیر
جن ہونٹوں نے خاتون قیامت کا پیا شیر
با قوت کا کیسا مرتبہ کیا لعل کی توقیر
پتھر نے کہاں پائی یہ اعجاز کی تقریر
ہر لب پہ ہے ذکر آن کی جو شیریں سخنی
حیرت سے جگر خوں ہے عقیق یمنی کا

دانتوں کی ثنا اپنی زباں پر کوئی کیا لائے
الماس و گہر جن کی چمک دیکھ کے شرمائے
ظاہر ہوں تبسم میں تو بجلی سی چمک جائے
افلاک تو اس طرح سے اختر ہمیں دکھلائے
ہے فوق انہیں عقد ثریا سے گھنے ہیں
یہ فاطمہ کے دودھ کے قطروں سے بنے ہیں

جو دانت کہ تھے عرش معلیٰ کے ستارے
زہرا نے صدا ۔۔۔۔۔۔۔۔۔۔ جن پہ اتارے
افسوس یذيد اُن پہ چھڑی بید کی مارے
دشمن کو نہ پیارے ہوں نبی کو تو ہیں پیارے
سمجھانے کہ دانت ایسے بھی ہوتے ہیں جہاں میں
سب مار کے ڈاڑھیں انہیں روتے ہیں جہاں میں

تفسیر حسینی ہے خط مصحف رخسار
یا خامہ قدرت نے لکھا ہے خط گلزار
اعجاز سے خالی نہیں حسن شہ ابرار
دیکھو تو ادھر شام اودھر صبح کے آثار
ظلمات کو پہلو نے اُجالے میں لیا ہے
مہتاب کو آغوش میں ہالے نے لیا ہے

ہے گردن شہ مملکت حسن میں سردار
منھ جس پر سدا ملتے رہے احمد مختار
اس گردن نازک پہ چلا خنجر خوں خوار
مقطع اسے سمجھے وہ جو تھے مطلع انوار
کیا اس کے مقابل ہو بھالا طور کا شعلہ
وہ آگ کا شعلہ تھا یہ ہے نور کا شعلہ

آئینہ مہتاب سے روشن ہے وہ سینہ
پر داغوں سے اولاد کے گلشن ہے وہ سینہ
حق کے گہر راز کا معدن ہے وہ سینہ
قرآں کی طرح علم کا مخزن ہے وہ سینہ
رکھ لیتے ہیں سب سر پہ یہ مصحف کا ادب ہے
واں پاؤں رکھے شمر قیامت ہے غضب ہے

آئینے سے بھی صاف تن شاہ زمن ہے
مابین شکم ناف نہیں عکس ذقن ہے
خوش بو میں بہ از نافۂِ آہوئے ختن ہے
اور موئے کمر رشتہ گلدستہ تن ہے
سر دینے کو میدان شہادت میں چلے ہیں
منھ فوج ملک نے انہیں قدموں پہ ملے ہیں

ناگاہ بجا طبل ہوئی تیروں کی بوچھار
گرجا جو دہل گونج گیا گنبد دؤار
دس سو جو علمہائے سیہ کھل گئے اک بار
دن ہو گیا آنکھوں میں لعینوں کی شب تار
تلواروں سے واں برق بھی شرمائی ہوئی ہے
اڑنے سے پھر پروں کے گھٹا چھائی ہوئی ہے

حضرت نے نظر کی جو سوئے قوم ستمگر
دیکھے کہین نیزے کہیں تیغیں کہیں خنجر
فرمانے لگے یوں بہ تبسم شہ صفدر
فوجیں ہیں کہ موجیں ہیں یہ دریا ہے کہ لشکر!
دنیا میں بدوں کو نہیں کچھ نیک کی خاطر
اللہ پہ انبوہ ہے مجھ ایک کی خاطر

جوڑے ہوئے تیروں کو ہیں پھلوں میں کماندار
اک سینے کی خاطر یہ تردد  تو ہے بیکار
یاں ایک گلاواں کئی سو خنجر خوں خوار
با مالی تو ایک جسم کی اور اس قدر اسوار
دست ستم وجود بڑھائیں گے کہاں تک
سب نیزوں پہ اک سر کو چڑہائینگے کہاں تک

دم کر کے وہ سینے پہ اور طیش میں آکر
نعرہ کیا حضرت نے یہ گھوڑے کو بڑھا کر
سب لڑنے جو آئے ہیں اکیلا مجھے پا کر
دیکھوں تو بچا کون مری ضرب اٹھا کر
تنہا ہوں مگر فوج کی کثرت پہ نہ پھولو
مجھ سے نہ بر آؤ گے شجاعت پہ نہ پھولو

مجبور نہ سمجھو مجھے اے فرقہ ناری
ہر چیز پہ عالم میں مرا حکم ہے جاری
ہو جائے اشارے میں فنا فوج یہ ساری
چل جائے تمہیں پر ابھی تلوار تمہاری
کوسوں تلک اس بن میں کٹے سر نظر آئیں
خنجر جو کمر میں ہیں لگوں پر نظر آئیں

کہدون کہ سرک یان سے تو دریا ابھی ہٹ جائے
دوں حکم ہوا کو تو ابھی آکے پلٹ جائے
یون رعدا بھی کڑ کے کہ جگر شیر کا پھٹ جائے
یوں زلزلہ آئے کہ زمین رن کی الٹ جائے
برباد یہ سب خرمن ہستی نظر آئے
باراں کی طرح آگ برستی نظر آئے

اف کر دوں تو سب فوج کے نیزے ابھی جل جائیں
پھل برچھیوں کے شمع کے مانند پگھل جائیں
تلواریں تڑپ کر ابھی قبضوں سے نکل جائیں
اور تم کو نیام اژد ہے بن بن کے نگل جائیں
پرواز کریں تیر پرندوں کی طرح سے
پھنس جاؤ کمانوں میں کمندوں کی طرح سے

گھوڑا مرا ان کھوڑون سے کر دے جو اشارے
زینوں سے گرا دین ابھی رہوار تمہارے
نازاں ہو کہ راحت سے ہین دریا کے کنارے
میں چاہوں تو مر جاو وہیں پیاس کے مارے
جلنے سے کلیجوں کو نہ راحت کوئی دم ہو
دریا کو بھی پی لو تو کبھی پیاس نہ کم ہو

سینہ مرا اسرار امامت سے بھرا ہے
دل خالق اکبرؑ کی محبت سے بھرا ہے
دامن مرا ایمان کی دولت سے بھرا ہے
ہر عضو بدن زور شجاعت سے بھرا ہے
خاموش ہوں خاطر سے رسول عربی کی
ہاتھ اس لیئے روکا ہے کہ امت ہو نبی کی

بابا ہے مرا شیر خدا سا شہ عادل
دو ہو گئے تلوار سے جس کی حق و باطل
ہوتا نہ اگر صبر تو تھی دشمنی مشکل
تم ظلم میں یکتا ہو تو میں صبر میں کامل
ہوتا نہ اگر صبر تو کچھ کام نہ ہوتا
مظلوم زمانے میں مرا نام نہ ہوتا

آئے تھے ابھی میری مدد کو ملک و جن
یاں عرض نہ مقبول ہوئی ایک کی لیکن
لے کس کا وہ احسان جو ہو خلق کا محسن
دنیا میں بہت جی چکے مرنا بھی ہے اک دن
سمجھا کہ یہ سامان نہ مرے حق میں زبوں ہو
اک جان بچے اور کئی لاکھ کا خون ہو

آئی یہ ندا چرخ سے اے شیر ہما رے!
بگڑے ہوئے جو کام تھے سب تم نے سنوارے
معشوق کے عاشق ہی سمجھتے ہیں اشارے
پیارا جو ہمیں تو ہے تو ہم ہیں تجھے پیارے
ہمت ہو تو ایسی ہو مروت ہو تو ایسی
بندہ ہو تو ایسا ہو جو طاعت ہو تو ایسی

ہم حکم تجھے دیتے ہیں ہاں شیخ علم کرا
اور آیۂ نصرت کو دم تیغ پہ دم کر
لاکھون سے لڑائی ہے ذرا رحم کو کم کر
نیزوں کو قلم کر سرِ اعدا کو قلم کر
جب تک کہ جہان خلق سے آبا د رہے گا
یہ معرکہ بھی حشر تلک یاد رہے گا

یہ سنتے ہی شہ نے سر تسلیم جھکایا
کی عرض کہ جو حکم ترا بارِ خدایا
تلوار جو کھینچی تو ہلا عرش کا پایا
قدسی یہ پکارے غضب آیا غضب آیا
کاٹا ہے اسی نے پر جبریل امین کو
اللہ بچاوے کمر گاؤ زمیں کو

چمکی جو علم ہو کے وہ شمشیر شرر بار
اک برق سی آئینہ گردون کے ہوئی پار
دریا متلاطم ہوئے لرزان ہوئے کہسار
مچھلی گئی پانی میں تو دریا میں گرے مار
دہشت سے ہرن شیر کے مسکن میں چھپا تھا
شہباز کبوتر کے نشیمن میں چھپا تھا

شیروں کو نیستاں سے نکلتے ہی بن آئی
روباہون نے چھنے کو جگہ شیر کے پائی
جان اپنی دروندون نے فقط تھی نہ بچائی
دیتے تھے پرندے بھی سلیمان کی دوہائی
پرواز کے مشتاق تھے پر بھول گئے تھے
ہوش اڑ گئے تھے خون سے گھر بھول گئے تھے

تھی فوج مخالف میں عجب طرح کی ہل چل
ایک ایک سے کہتا تھا کہ لشکر سے نکل چل
آفت ہے یہ پیاری ہے اگر جان تو ٹل چل
نادان ٹھہرنے کا نہیں ہے یہ محل چل
بجلی ہے پہ بجلی میں جلا دینے کی خو ہے
ایک ضربت شمشیر سے پھر میں ہوں نہ تو ہے

حملہ جو کیا شاہ نے لشکر ہوا تر بھر
رخ پھر گئے جب تاب ٹھہرنے کی کہان پھر
بالائے زمین تیغ سے کٹ کٹ کے گرے سر
اک چشم زدن میں صف اول ہوئی آخر
یون چل گئی اجسام مخالف کے وسط میں
پھر جاتا ہے جس طرح قلم حرف غلط پر

اس صف سے جو نکلے نظر آئی صف ثانی
اس میں بھی در آیا اسداللہ کا جانی
آب دم شمشیر کی دیکھی جوردانی
دہشت سے لعینوں کے جگر ہو گئے پانی
کٹ کٹ کے ابھی سر نہ گرے تھے بدنوں سے
روحوں نے کنارہ کیا پہلے ہی تنوں سے

افراط سے کشتوں کی لگا موت کا دربار
غل تھا کہ عبث چھوڑ کے ہم آئے تھے گھربار
بجلی سے بھی بالا ہے یہ شمشیر شرر بار
افلاک سے اک بار وہ گرتی ہے یہ اسدبار
قبضے میں اسی کے ہے جو کچھ کار اجل ہے
دست ملک الموت ہے یا تیغ کا پھل ہے

وہ تیغ تھی کس گھاٹ کے پانی سے بجھائی
اک موج تھی دریائے فنا کی جدھر آئی
دیکھے نہ یہ جوہر نہ یہ تیزیی وصفائی
کٹ جائے اگر مٹھ پہ چڑھے ساری خدائی
پہونچے نہ کبھی سیل تھا فنا گھات کو اس کے
جبریل کے پر جاتے ہیں کاٹ کو اس کے

برہم جو صفیں ہو گیئں اک جا ہوے اظلم
اس تیغ نے واں بھی انہیں لینے نہ دیا دم
برش تھی عجب اور عجب طرح کا دم خم
ہر شخص یہ بجلی کی طرح گرتی تھی پہم
کیا جانے وہ پھل کون سے لوہے سے بنا تھا
چلنے میں ہو الگ گئی جس کو وہ فنا تھا

بے جاں تھا جو بڑھتے تھے قدم رن سے کسی کے
لگتے ہی اڑا دیتی تھی سر تن سے کسی کے
دو کر کے نکل جاتی تھی تو سن سے کسی کے
رکتی تھی نہ بکتر سے نہ جوشن سے کسی کے
چار آئینہ والے بھی تہہ تیغ دو دم تھے
ہر ہاتھ میں دستانے بھی یک دست قلم تھے

خوں میں صف دشمن کو ڈباتی  ہوئی آئی
اعدا کو جھپک اپنی دکھاتی ہوئی آئی
شعلے کی طرح سب کو جلاتی ہوئی آئی
ہستی کے چراغوں کو بجھاتی ہوئی آئی
ہر سو دم اژدر کی طرح شعلہ فشاں تھی
مقراض اجل تھی کہ وہ تیغ دو زباں تھی

اک دم میں سواروں کے رسالوں کو بھی کاٹا
مانند قلم برچھیوں والوں کو بھی کاٹا
لشکر کے نشانوں کو بھی بھالوں کو بھی کاٹا
تلواریں بھی آری ہوئیں ڈھالوں کو بھی کاٹا
یارانہ ٹھہر نے کا سمندوں میں رہا تھا
ثابت کوئی حلقہ نہ کمندوں میں رہا تھا

رہوار تھا تلوار سے بھی چلنے میں کچھ تیر
شمشیر جو بجلی تھی تو آندھی تھا وہ شبدیز
تھی حور کے گیسو کی طرح یال دل آویز
واقف ہی نہ تھا وہ کہ کسے کہتے ہیں مہمیز
عالم پر پرواز کا تھا دامن زیں پر
دریا پہ وہ تھا موج تو بجلی تھا زمیں پر

صرصر تھا کبھی گاہ نسیم سحری تھا
طاؤس فلک سیر دم جلوه گری تھا
بن بن کے اٹھانے میں قدم کبک دری تھا
کاوے میں جو پرکار تو اڑنے میں پری تھا
رفتار تو کب اپنی دکھاتا تھا کسی کو
سا یا بھی نہ اس کا نظر آتا تھا کسی کو

تھا کاہ کشاں چوٹیوں سے حلقہ گردن
سم بدر سے اور نعل مہ نو سے بھی روشن
آہو سے بڑی آنکھ مگر شیر سی چتون
تاپ اس کی طمانچہ تھا اجل کاپئے دشمن
مست مئے نخوت جو وہ مغرور ہوئے تھے
شیشوں کی طرح کا سہ سر چور ہوئے تھے

جب بیس ہزار اہل شقاوت ہوے بیدم
غل پڑ گیا فریاد ہے یا سید عالم!
حضرت کا غضب بھی غضب حق سے نہیں کم
احمدؐ کی قسم لو جو کبھی تم سے لڑیں ہم
اب رحم کرو تیغ شرر بار کو روکو
پامال ہوئے جاتے ہیں رہوار کو روکو

برہم شہ وار کی جو تھی خاطر اقدس
شعلہ تھی وہ تیغ دو زباں اہل ستم خس
نزدیک تھا ہل ہلکے گرے چرخِ مقرنس
آئی یہ صدا عالم بالا سے کہ بس بس
ہے وقت شہادت کا، شجاعت کا نہیں ہے
اب ہم بھی سمجھ لیں گے قیامت بھی قریں ہے

ہاں دی تھی ہمیں نے تمہیں لڑنے کی اجازت
اب صبر دکھا اے پسر شاہ ولایت
سب ہے ترے قبضے میں مرے ہاتھ کی طاقت
منظور تجھی کو ہے کہ امت نہ ہو غارت
غم میں ترے رو رو کے جو فریاد کریں گے
ہم بھی ترے شیعوں کو بہت شاد کریں گے

اللہ ری تسلیم و رضائے شہ ابرار
آئی ادھر اواز ادھر رک گئی تلوار
گھوڑے سے اتر کر یہ پکارے بد دلِ زار
خولی ہے کہاں اور کہان شمر ستم گار
اس حلق پہ منھ احمد مرسل نے ملا ہے
عرصہ نہ کریں ذبح میں حاضر یہ گلا ہے

ہے شوق کہ جان اب رو معبود میں واریں
رگ رگ پہ مری پھیر دیں تلوار کی دھاریں
لو تیغ نہیں ہاتھ میں نیزہ مجھے ماریں
چھاتی پہ چڑھیں سر کو بدن پر سے اتاریں
میرا بھی اور امت کا بھی مطلب نکل آئے
جلدی کریں ایسا نہو زینب نکل آئے

یہ سنتے ہی بھاگے ہوئے پھر آئے جفا جو
سر زخمی ہوا ڈوب گئے خون میں گیسو
تیغوں سے کٹے ابن یداللہ کے بازو
پہلوئے مبارک پہ لگے تیر سہ پہلو
سب خوں سے محمد کی قبا لال ہوئی تھی
چھاتی کا یہ عالم تھا کہ غربال ہوئی تھی

جب ایک ہزار اور کئی سو زخم اٹھائے
غش میں کئی ساعت رہے گردن کو جھکائے
چلائی یہ زینب جو لعیں لڑنے کو آئے
ہے ہے مرے مانجائے کو اب کون بچائے
روتی تھی سکینہ پہ نہ جا سکتے تھے حضرت
ہر زخم میں خیمے کی طرف تکتے تھے حضرت

تیروں سے جو مجروح ہوا چاند سا سینہ
فرماتے تھے افسوس صدا افسوس سکینہ
نزدیک اجل ہم سے ہے اور دور مدینہ
صغرا سے بھی ملنے کا نہیں کوئی قرینہ
دان تو وہ مسافر ہے یہاں اپنا سفر ہے
شبیر کے احوال کی کیا اس کو خبر ہے

تھے غش میں شہ دیں کہ لگی فرق یہ تلوار
تیورا کے سوئے قبلہ جھکے خاک پہ اک بار
رکھنے جو لگا حلق پہ خنجر کو ستمگار
ہاتھوں کو اٹھا کر یہ پکارے شہ ابرار
حل کر اسے یا رب کہ یہ مشکل کی گھڑی ہے
فریاد کو مادر مری سر ننگے کھڑی ہے

یا حیدر کرار مدد کا ہے یہ ہنگام
آپ آتے ہیں مشکل میں غریبوں کی بہت کام
قاتل جو گلا کاٹے تو تھرائے نہ اندام
سر صبر سے کٹوا کے کرو خاک پہ آرام
خنجر کے تلے حال نہ کچھ غیر ہو میرا
کیجیئے یہ دعا خاتمہ بالخیر ہو میرا

قاتل جو مرے حلق پہ خنجر کو پھرائے
جز شکر خدا لب پہ کوئی حرف نہ آئے
یہ جان حزیں رنج اٹھائے تو اٹھائے
دولت نہ شہادت کی مگر ہاتھ سے جائے
اس رنج اٹھانے کا صلہ پا کے مروں میں
خالق سے گنہگاروں کو بخشا کے مروں میں

مقبول ہوئی شہ کی دعا چل گیا خنجر
اک پھول کے مانند بدن پر سے کٹا سر
کونین میں اس دن سے بپا ہو گیا محشر
تازہ ہے انیسؔ آج تلک ماتم سرور
روئی کے یوں خلق بنائے کوئی ہم کو
ہر سال اگر ہے تو ترقی اسی غم کو


سلام 

سدا ہے فکر ترقی بلند بینوں کو
ہم آسمان سے لائے ہیں ان زمینوں کو
پڑھیں درود نہ کیوں دیکھ کر حسینیونکو
خیالی صنعت صانع ہے پاک بینوں کو
لحد میں سوئے ہمیں چھوڑا ہے شہ نشینوں کو
قضا یہاں سے کہاں لے گئی مکینوں کو
یہ جهریان نہیں ہاتھوں پہ ضعف پیری نے
چنا ہے جامعہ اصلی کی آستینوں کو
لگا رہا ہوں مضامین نو کے پھر انبار
خبر کرو مرے خرمن کے خوشہ چینوں کو
یہ غل تھا مہر نبوت پہ جب چڑھے حسنین
جڑا ہے ایک انگوٹھی پہ دو نگینیوں کو
بجا ہے اس لیے اکبرؑ سے تھا حسین کو عشق
کر دوست رکھتا ہے اللہ بھی حسینوں کو
حسینؑ جاتے ہیں بحر بز و میدان میں
چڑھاے مثل یداللہ آستینوں کو
بھلا تردد بے جا سے اُن میں کیا حاصل؟
اٹھا چکے ہیں زمیندار جن زمینوں کو
علم لیے ہوئے عباسؑ نکلے خیمے سے
چڑھا لیا علیؑ اکبر نے استینوں کو
مزایہ طرفہ ہے مضمون دستیاب نہیں
مقابلہ پہ چڑ ہائے ہیں آستینوں کو
غلط پہ لفظ وہ بندش بری یہ مضموں سست
ہنر عجیب ملا ہے یہ نکتہ چینوں کو
فلک پہ جب ہوئی آواز ارکبو دم صبح
تو غازیوں نے رکھا مرکبوں پہ زینوں کو
لگا وغا میں ٹپکنے لہو جو قبضے سے
چڑھا لیا شہ والا نے آستینوں کو
وہان کیسہ زر بند کر پراے منعم
خدا کے واسطے بند کر جبیں کے چینوں کو
خیال خاطر احباب چاہئے ہر دم
انیسؔ ٹھیس نہ لگ جائے آبگینوں کو

رباعی
عریاں سر خاتون زمن ہے اب تک
ناموس پہ ایذاؤ محن ہے اب تک
چہلم کے ہیں دن خاک اوڑاؤ یارو
شبیر کی لاش بے کفن ہے اب تک

رباعی
عابد کہتے تھے آہ کیا چارہ ہے
یہ لاش غریب الوطن آوارہ ہے
گر جمع کریں انہیں تو قرآن ہو جائے
ہر عضو تن حسین کی پارہ ہے

رباعی
چلاتے تھے مسلم کے پسر قتل نہ کر
مظلوم ہیں اور بے پدر قتل نہ کر
ہم بے وطنوں پہ رحم کر اے حارث
للہ ہمیں بیچ لے پر قتل نہ کر

رباعی
خیمہ لب نہر شہ کو کرنے نہ دیا
پانی بھی بہشتیوں کو بھرنے نہ دیا
پہلی یہی دعوت تھی کہ ملعونوں نے
دریا پہ مسافر کو اترنے نہ دیا

رباعی
کتنی تھی بتول اے مرے پیارے شبیرؑ
کس بے کس سے جاتے ہو مارنے شبیرؑ
جنت کو سدھارے سب عزیز و  رفقا
اب کوئی نہیں پاس تمہارے شبیرؑ

رباعی
اتنا نہ غرور کر کہ مرنا ہے تجھے
آرام ابھی قبر میں کرنا ہے تجھے
رکھ خاک پہ تو سونچ کے پاؤں انیس
اک روز صراط سے گزرنا ہے تجھے
