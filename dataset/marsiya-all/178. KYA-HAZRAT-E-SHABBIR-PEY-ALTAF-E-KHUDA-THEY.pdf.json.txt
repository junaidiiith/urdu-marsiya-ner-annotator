جلد ششم
مرثیہ میر انیس

۱
کیا حضرت شپیر پہ الطاف خدا تھے
کس رتبہ کے مختار امام دوسرا تھے
زینت وہ لوح و قلم و ارض و سما تھے
اللہ کو پیارے یہ رسولون سے سوا تھے
یون کسکو محمدؐ نے سوا پیار کیا تھا
ایسے تھے کہ سب خلق کا مختار کیا تھا
۲
تھی روز تولد سے عنایات الٰہی
بخشی تھی خدا نے اونھین کونین کی شاہی
حاکم رہے لے ماہ سے نا مسکن ماہی
پیدا ہوئی نایاب بھی شے گر کوئی چاہے
جبریل امین لے لے کے پیغام حق آئے
نعمت کے سدا خلد برین سے طبق آئے
۳
شپیر کو جب چھوڑ کے جھولے مین اکیلا
مشغول ہوئی آسیہ گردانی مین زہراؑ
جبریلؑ کو اوسدم یہ ہوا حکم خدا کا
جا چونک کے روئے نہ محمدؐ کا نواسا
زہراؤ پیمبر کا وہ آغوش نشین ہے
شپیر کی ایذا انھین منظور نہین ہے
۴
تھا ان کے سوا کسکا یہ رتبہ تہہ افلاک
کیا اوج ہے ۔۔۔۔۔۔۔۔ انکے بنے سید لولاک
کپڑون کے لیئے عید کو جسدم ہوے غمناک
خیاط دو عالم نے انھین بہیجدی پوشاک
ایسی تو نہ خالق کی عنایت تھی کسی پر
بس قطع یہ جامہ ہے حسینؑ ابن علیؑ پر
۵
تھا شیر الٰہی کے یہ فرزند کا رتبا
جنگل سے چل آئی تھی ہرنی لیے بچا
دن کی ہوئی شب پہلے پہل رکھا جو روزا
مانگی جو دعا حق سے تو مِینھ قحط مین برسا
اللہ رے شرف فاطمہؑ کے دُرّ ثمین کا
موتی ہوا دو ٹکرے یہ حصہ تھا انھین کا
۶
وہ روح امین وحی خدا لایا جو اکثر
فرماتے تھے شفقت سے اخی جسکو پیمبر
خدمت کو اوسے بھیجتا تھا خالق اکبر
گہوارہ ہلاتا تھا وہ شپیر کا اکثر
جب چونکتے جینے کی دعا دیتی تھی زہراؑ
جلد آکے کلیجے سے لگا لیتی تھی زہراؑ
۷
تھا پرورش سبط پیمبر کا یہ اسلوب
اللہ نے محبوب کا اپنے کیا محبوب
منظور محمدؐ تھا وہ جو تھا انھین مرغوب
کیا عاشق و معشوق تھے کیا طالب و مطلوب
بیٹون سے بھی اشفاق نواسے پہ سوا تھے
پیارا تھا خدا کا تو محمدؐ بھی فدا تھے
۸
تھا عرش خدا کا جو وہ تابندہ ستارہ
تھی اوسکی جدائی نہ محمدؐ کو گوارا
جس شے پہ مچلتا تو نتہا ضبط کا یارا
سجدہ مین کبھی پشت سے نیچے نہ اوتارا
بیٹے کو نواسے پہ بھی وارا ہے کسی نے
شپیر پہ صدقے کیا فرزند نبی نے
۹
نانا کے بھی عاشق تھے نہایت شہہ ابرار
آتے تھے چلے کھیلنے مسجد مین کئی بار
چھاتی سے لپٹ نانا کے کرتے تھے بہت پیار
فرماتے تھے مُنھ چوم کے یہ احمد مختار
محفوظ رکھے حق تمہین دشمن کی نظر سے
پیارے نہ اکیلے چلے آیا کرو گھر سے
۱۰
حضرت سے یہ کہتے تھے وہ بادیدہ پُرنم
سوتا ہمین چھوڑ آتے ہین کیون قبلۂ عالم
بے آپ کے گھر مین ہمین گذرا ہے کوئی دم
بس آج سے حضرت سے نہین بولنے کی ہم
جاتے ہین نہ مان پاس نہ آغوش پدر مین
ہم ڈھونڈھتے ہین چونک کے حضرت ہی کو گھر مین
۱۱
اس ناز و نعم سے تو پہلے تھے شہہ ابرار
پہلو نہ چھٹا نانا کا جب تک رہے بیمار
دنیا سے سفر کر گئے جب احمد مختار
عاشق تھے ہوے نانا کی فرقت مین گرفتار
نہ کھاتے تھے نہ پیتے تھے نہ سوتے تھے شپیرؑ
نانا کو طلب کرتے تھے اور روتے تھے شپیر
۱۲
سوتے تھے جہان وہان کبھی روتے ہوے جاتے
حجرے مین کبھی ڈھونڈھ کے باہر نکل آتے
دالانون مین پھر پھر کے یہ مادر کو سناتے
کیا ہوگئے نانا کو کہین ہم نہین پاتے
مسجد مین بھی ملتے نہین کس گھر مین ہین نانا
وہ گھر ہمین بتلا دو کہ جس گھر مین ہین نانا
۱۳
تب فاطمہؑ بتلاتی تھی یون اے مرے پیارے
کیون کڑہتے ہو نانا ہین لڑائی پہ سدھارے
تم آن کے آرام کرو پاس ہمارے
رونا نہ کے چلتے ہین جگر پر مرے آرے
نانا کی تمہین چھاتی پہ سو رہنے کی خُو ہے
صدقے گئی مجھ مین بھی تو نانا ہی کی بُو ہے
۱۴
فرماتے تھے امان ہمین آتا نہینباور
نانا تو گئے جنگ کو اور گھر مین ہین حیدرؑ
چڑھتے تھے لڑائی پہ نہ بے اونکے پیمبرؐ
اب ساتھ ہے خیمہ نہ علمدار نہ لشکر
کیا وجہ جو آنکھون سے نہان سرور دین ہین
سب تو نظر آتے ہین پہ نانا ہی نہین ہین
۱۵
تھے نانا کی فرقت مین گرفتار مصیبت
جو عالم فانی سے ہوئی ان کی مان کی ضرورت
ماتم سے ابھی مان کے نہ پائی تھی فراغت
مارے گئے حیدرؐ ہوئی بھائی کی شہادت
کچھ کام نہ روکینگے سوا آٹھ پہر تھا
تھے چار تو داغ اور فقط ایک جگر تھا
۱۶
یاد آتے تھے جسوقت شہنشاہ ولایت
روتے تھے بہت دیکھ کے عباس کی صورت
فرماتے تھے اس سے مجھے کیونکر نہو اُلفت
بھائی مین بہت ملتی ہے بابا کی شباہت
کیونکر نہ کرون شکریہ خاطر ہے کسیکی
اللہ نے دی ہے مجھے تصویر علیؑ کی
۱۷
مادر کی جو فرقت سے تڑپتا دل شپیر
ہوتی تھی فدا آن کے تب زینبؑ دلگیر
فرماتے تھے جب دیکھتا ہون مین تمہین ہمشیر
پھر جاتی ہوا انکی مرے آنکھون مین تصویر
مادر ہین جو اُلفت تھی وہ سب تم مین بہن ہے
مہر پدری بلکہ ہے اشفافی حسن ہے
۱۸
یہ سن کے بہت روتے تو سمجھاتی تھی خواہر
قربان بہن کاہیکو روتے ہو برادر
امان ہی نہ رونے سے پھر آئینگی حیدرؑ
فرماتے تھے بھینا ۔۔۔۔۔۔۔۔۔۔۔۔۔۔۔۔ مرے دل پر
ہے باپ کی مادر کی برادر کی نشانی
پر آہ نہین کوئی پیمبرؐ کی نشانی
۱۹
معبود کو منظور جو تھی خاطر سرور
چاہا کہ نہ غمگین رہے لخت دل حیدرؑ
اللہ رے لطف و کرم خالق اکبر
بیٹا بھی عنایت کیا ہمشکل پیمبرؐ
تاریک جہان تھا جو شہ دین کے نظر مین
پھر نور محمدؐ سے اوجالا ہوا گھر مین
۲۰
روشن ہوئی شمع رخ احمد جو دوبارا
گردون سے کیا فوج ملائک نے نظارا
غل تھا کہ ہوا رنج نہ حضرت کا گوارا
اللہ نے خلق اپنے کیا پیارے کا پیارا
جو اونپہ نوازش تھی جناب احدی کی
بیشک وہی خاطر ہے حسینؑ ابن علیؑ کی
۲۱
مطلع
اے طبع ثنائے پسر شاہ امم کر
اے ناطبقہ ہان تیغ زبانکو تو علم کر
اے کلک ادب سے سر تسلیم کو خم کر
اے چشم تماشاے گلستان ارم کر
منظور ہے تعریف جوانان علیؑ کی
تصویر دکھاتا ہون رسولؐ عربی کی
۲۲
افضال الٰہی سے کرون آج وہ تقریر
ہر مصرعۂ موزون ورق دل پہ ہو تحریر
پانی ہو دل سنگ وہ لفظون مین ہو تاثیر
ہر حرف غم انگیز جگر پر لگے جون تیر
وا چشم بصیرت ہو تو نقشہ نظر آئے
شہزادۂ عالم کا سراپا نظر آئے
۲۳
بنکر ہمہ تن چشم کرو اسکا نظارا
ہمشکل نبی آج ہے مہمان تمہارا
اللہ ومحمدؐ کے وہ پیارے کا ہے پیارا
صانع نے جسے خود ید قدرتس ے سنوارا
جلوہ ہو جو تصویر خیالی کا نظر مین
اشکون کے گہر نذر کو ہو ہون دیدۂ تر مین
۲۴
دستور ہے کرتے ہین سبھی خاطر مہمان
مہمان بھی وہ جو تن شپیر کی ہے جان
لازم ہے کہ دعوت کا کرو آنکھون سے سامان
کھانیکا وہ طالب ہے نہ ہے پانی کا خواہان
پیاسے رہو تم بھی کہ اوسے تشنہ لبی ہے
یارو یہی مہمانی ہمشکل نبیؐ ہے
۲۵
کیا حسن خداداد کا عالم کرون انشا
آنھونمین تصور سے ہے اک نور کا دریا
ہے صفحۂ کاغذ پہ ضیا سے یدہ بیضا
اور خامہ ہے شاخ شجر طور تجلا
ہے چار طرف جلوہ گری نور خدا کی
دل سے چلی آتی ہے صدا علِ صلا کی
۲۶
ہمصورت محبوب خدا تھے علی اکبر
شوکت مین شہہ عقدہ کشا تھے علی اکبر
شپیر کی پیری کے عصا تھے علی اکبر
اور بانو کی آنکھون کی ضیا تھے علی اکبر
جلوہ رخ پر نور پہ تھا نور نبیؐ کا
روشن تھا گھر اوس ماہ سے زہراؑ و علیؑ کا
۲۷
محبوب دل خلق تھا شپیر کا جانی
سب ایک زبان تھے کہ یہ ہے یوسف ثانی
جن لوگون نے دیکھی تھی محمدؐ کی جوانی
کہتے تھے زہے خامہ قدرت کی روانی
ایسا توحسین غرب سے نا شرق نہین ہے
احمدؐ مین اور اسمین سرمو فرق نہین ہے
۲۸
کیا حسن ہے دیکھو تو رخ پاک کی توقیر
نہ ماہ مین یہ ضوہی نہ یہ مہر مین تنویر
نازان نہو کیونکر قلم صانع تقدیر
کھینچے جو محمدؐ سے شہنشاہ کی تصویر
جن و ملک و حور مین افسانہ ہے اسکا
لو تاریخ خورشید بھی پروانہ ہے اسکا
۲۹
اوس شیر کا پوتا ہے کہ جو دست خدا ہے
عالم کا مددگار ہے اور عقدہ کشا ہے
عموے گرامی حسنؑ سبز قبا ہے
بابا ک یہ رتبہ ہے کہ شاہ شہدا ہے
دادی وہ ہے جو مریمؑ و حواؑ کا شفرف ہے
ہمشکل رسول عربی دُرّ نجف ہے
۳۰
ہے جوہر ذاتی کے سوا اور یہ توقیر
سرتا بہ قدم احمدؐ مرسل کی ہین تصویر
الطاف وہی خلق وہی اور وہی تقریر
چہرے پہ بھلی لگتی ہے کہ کیا زلف گرہ گیر
ہمسر تھی جو رہ زلف سمن بوے نبی سے
تھا اک سرمو فرق نہ گیسوے نبی سے
۳۱
ہے بدر کی کیا قدر جو رو کش ہو جبین سے
افزون وہ صفائی مین ہے آئینہ چین سے
جاتی ہے ضیا تا سر افلاک زمین سے
کہتے ہین ملک صلِ علا عرش برین سے
تھا اختر اقبال کہ سجدے کا نشان تھا
یہ حسن کا جلوہ کف موسیٰؑ مین کہا تھا
۳۲
وہ ابروے خمدار نہ تھے حسن سے خالی
کٹجائے جنہین دیکھ کے شمشیر ہلالی
یہہ جوہر جرأت تھا یہ تھی ہمت عالی
بچپن ہی سے تھی غازی نے تلوار سنبھالی
ہر دم تھا اشارہ کہ فدا ہونا ہے ہمکو
ہاتھونس ے نکرتے تھے جدا تیغ دو دم کو
۳۳
مژگان ہے قلم نون ہین یہ ابروے خمدار
ہے ترجمۂ سورۂ نون و القلم اظہار
وہ نرگسی آنکھین کہ فدا ہون اولی لاابصار
دیکھے سے جنہین پائین شفا مردم بیمار
گردش کبھی اوس چشم کی آنکھون مین جو پھر جائے
خوش چشمیٔ آہوے ختن آنکھ سے گر جائے
۳۴
رشک گل خورشید تھے رخساۂ گلگون
دیکھے وہ لب سرخ تو ہو لعل کا دل خون
دندان وہ کہ صدقے کرین جنپر دُر مکنون
شمشاد کو پامال کرے قامت موزون
یوسف سے بھی حسن اوسکا دوبالا نظر آیا
تاریکی مین بیٹھا تو اوجالا نظر آیا
۳۵
بالکل ورق گل سے تھے وہ صفحۂ رخسار
سبزہ نہین صانع نے لکھا تھا خط گلزار
رشک دُرِ یاقوت تھے وہ لعل گہر بار
جا تھی نہ سخن کی دہن تنگ مین زنہار
ظاہر تھا یہ سلک دُروندانکی چمک سے
گویا کہ گرمی برق بدخشان مین فلک سے
۳۶
گرونکو بھی بخشا تھا عجب نور خدا نے
مہتاب کو شرمندہ کیا جسکی ضیا نے
ہمدوش تھے شانون سے محمدؐ کے جو شانے
کیا دست قوی پالئے تھے اوس ماہ لقا نے
صاف ایسا کوئی سینۂ بیکینہ نہد ندیکھا
دیکھا اوسے جسنے کبھی آئینہ ندیکھا
۳۷
کس مُںھ سے بیان ہوسکے وصف قدم پاک
مشتاق رہین جسکی قدمبوسی کے افلاک
جس جا پہ رکھے پادہ شبیہہ شہ لولاک
حوران بہشتی کے لیے سرمہ ہو وہ خاک
آئینہ خجل ہوتا تھا ساقونکی صفا سے
ہمسرمہ نو ہو نہ سکا ناخن پا سے
۳۸
اسطرح کا بیٹا جسے دے خالق اکبر
اوس لال پہ پروانہ رہے باپ نہ کیونکر
آبادی ہو جو گھر کی فدا جان ہو جسپر
اوجھل اوسے کسطرح کرے آنکھ سے مادر
کیونکر ہو کم اوس گیسوؤن والے کی محبت
ہوتی ہے بڑی گود کے پالے کی محبت
۳۹
خوشرو جو کسی غیر کا بھی ہوتا ہے دلدار
جو صاحب اولاد ہین کرتے ہین اوسے پیار
جب اپنا پسر ایسا ہو خوش رو خوش اطوار
اوس لال پہ کیونکر نہ تصدق کرین گہربار
اکبر پہ جو مان باپ ہون عاشق تو بجا ہے
ہمشکل پیمبر سا پسر کس کو ملا ہے
۴۰
جسطرح محمدؐ کو تھی شپیر کی اُلفت
سرور کو ہوئی ویسے ہی اکبر کی محبت
بانو سے خوشی ہوکے یہ فرماتے تھے حضرت
ہے یہ تو سراپا مرے نانا ہی کی صورت
پیشانی وہی ابروے خمدار وہی ہین
آنکھین ہین بعینہ وہی رخسار وہی ہین
۴۱
ویسے ہی لب لعل ہین ویسا ہی دہن ہے
اور ویسا ہی یوسف کا مرے چاہ ذقن ہے
گردن کا وہی نور وہی گل سا بدن ہے
شانون سے عیان شان شہنشاہ زمن ہے
شانے یہ بنی ہین ید قدرت سے خدا کے
ہاتھ آئے ہین ہاتھ اسکو رسول دوسرا کے
۴۲
اس سینے کو دیکھے سے ہے چھاتی پھرے آتی
چھاتی سے محمدؐ کے مشابہ ہے یہ چھاتی
چال اُسکی ہے نانا کا چلن یاد دلاتی
خلقت تھی انہین قدمون کو آنکھون سے لگاتی
جنت سے شفیع اُمم آئے مرے گھر مین
محبوب خدا کے قدم آئے مرے گھر مین
۴۳
شپیر کی عاشق تھی زبس زینب مضطر
بیٹون سے زیادہ تھی اُسے اُلفت اکبر
ہمشکل نبی کو نہ جدا کرتی تھی دم بھر
اکبر بھی کہا کرتے تھے زینب ہی کو مادر
وہ کہتی تھی حضرت سے یہ دلبند ہے میرا
سب بیٹے تمہارے ہین یہ فرزند ہے میرا
۴۴
جس روز سے پیدا ہوا وہ یوسف ثانی
زینب ہی نے پالا اوسے تا عہد جوانی
کھانا وہی کھلواتی پلاتی وہی پانی
کہتی تھی مین صدقے مرے مہرو مرے جانی
پروان چڑھے تو مری اُمید بر آئے
زینب کو ترے بیاہ کا سہرا نظر آئے
۴۵
بانو کا بھی تھا اُلفت اکبر مین یہ عالم
مکہڑے کی بلائین ہی لیا کرتی تھی ہر دم
دیر آنے مین باہر سے جو ہوتی تو وہ پُرغم
دروازے تلک جاتی تھی اور آتی تھی پیہم
کہتی تھی قلقل ہے مرا جانی نہین آتا
کیا وجہہ جو وہ یوسف ثانی نہین آتا
۴۶
باہر سے جب آتے تو وہ کہتی تھی مین قربان
اللہ کہان آج سدھارتے تھے مری جان 
کس شغل مین بہلے کہ ہمارا نرہا دھیان
آنکھین سوئے در تھین مری اے اکبر ذیشان
جاتے ہو تو جلدی چلے آیا کرو واری
باہر نہ بہت دیر لگایا کرو واری
۴۷
دل سینے مین گھبراتا ہے جب تم نہین ہوتے
رونا ہی چلا آتا ہے جب تم نہین ہوتے
کچھ مجکو نہین بھاتا ہے جب تم نہین ہوتے
منھ کو جگر آ جاتا ہے جب تم نہین ہوتے
گھبرائی ہوئی چار طرف پھرتی ہون گھر مین
ہو جاتا ہے اندھیر جہان میری نظر مین
۴۸
حضرت سے یہ ہنس ہنسکے کہا کرتی تھی اکثر
سب حسرتین نکلین مری یا سبط پیمبر
بیٹا علی اکبر سا ملا آپ سا شوہر
ارمان مگر ایک ہے باقی مرے سرور
دیکھا نوجوان نام خدا نور نظر کو
دولہہ بھی بنا دیکھ لون حضرت کے پسر کو
۴۹
کچھ زیست کا دنیا م ین بھروسا نہین یا شاہ
ٹھہرایئے جلدی مرے اکبر کا کہین بیاہ
دولہہ جو بنے گا یہ مرا چودھون کا ماہ
دل مین کوئی ارمان نہ رہ جائیگا واللہ
آنے سے بھوکے مرا دل شاد رہیگا
مر جاؤنگی تو گھر مراد آباد رہیگا
۵۰
یہ سنکے بیان بانو کا رو دیتے تھے شپیر
فرماتے تھے وہ ہوگا جو ہے خواہش تقدیر
گھبرا کے یہ تب شاہ سے کہتی تھی وہ دلگیر
صدقے گئی کچھ مُجھپہ یہ کُھلتی نہین تقریر
اس ذکر پہ آنسو کوئی بھر لاتا ہے صاحب
کیون روتے ہوے وسواس مجھے آتا ہے صاحب
۵۱
تم واقف اسرار ہو اے سید والا
یہ تو کہو کیا ہے مری تقدیر کا لکھا
قسمت مجھے اکبر کا نہ دکھلائیگی سہرا
مر جاؤنگی تب بیاہ مرے لال کا ہوگا
جلدی کہو اب حال مرا غیر ہے صاحب
لونڈی کے جوان بیٹے کی تو خیر ہے صاحب
۵۲
تب اوسکی تسلی کو یہ کہتے شہہ خوشخو
پروان چڑھیگا ترے آگے ترا گلرو
اے بانو مرے رونیکا وسواس نکرتو
افراط کوشی مین بھی نکل آتے ہین آنسو
منظور تمھین بیاہ کی تیاری ہے بانو
اٹھاروان سال انپہ مگر بھاری ہے بانو
۵۳
گھبرا کے وہ بولی کہ تصدق کہو کیا دون
کم ہے اگر اس لال پہ گھر بار لٹا دون
یہ سال جو بھاری ہے تو تُل اسکو بٹہا دون
مسکینون کو کھانا ابھی پکوا کے کھلا دون
دل میرا دھڑکتا ہے خدا جانیئے کیا ہو
صدقے مجھے کر ڈالو کہ روانگی بلا ہو
۵۴
مان باپ پھوپھی بھائی بہن کرتے تھے سب پیار
ایک ایک تھا اوس غیرت یوسف کا خریدار
روز آتے تھے کوسون سے زیارت کے طلبگار
دن بھر در دولت پہ لگا رہتا تھا دربار
جبتک کہ برآمد وہ نہو چکتا تھا گھر سے
مشتاقون کی آنکھین ہی لگی رہتی تھین در سے
۵۵
تحفے تھے نبی کے لیے جس طرح سے لاتے
تھے یہان بھی اوسی طرح سے ہدیے چلے آتے
حضرت جو خیر مجمع احباب کی پاتے
خوش ہوکے یہ مان کو علی اکبر کی سناتے
غم تھا جنہین فرقت کا رسولؐ عربی کے
آئے ہین زیارت کو وہ ہمشکل نبی کے
۵۶
تب بانو یہ فرماتی تھین مُنھ چوم کے اُسکا
پوشاک بدل ڈالو مین صدقے گئی بیٹا
شانہ کردن رکھو مرے شانے پہ سر اپنا
ان نرگسی آنکھون مین لگا لینے دو سُرما
بندھواؤن عمامہ نہین پوشاک پہنا کے
دروازے پہ بھیجون تمہین دولہ سا بنا کے
۵۷
پوشاک پہن چکتا تھا جب وہ مہ انور
ہوتے تھے سراپا سے عیان شانِ پیمبر
پھرتی تھی پھوپھی گرد کبھی اور کبھی مادر
لے چلتے تھے جب سبط نبی ہاتھ پکڑ کر
خوف نظر بد تھا تو گھبراتی تھی بانو
دم کرتی دعا ڈیوڑھی تلک جاتی تھی بانو
۵۸
ہوتے تھے محل سے جو برآمد شہہ ابرار
تسلیم کو جھک جاتے تھے اصحاب وفادار
حسن علی اکبرؑ جو نظر آتا تھا اکبار
سب متفق اللفظ بھی کرتے تھے گفتار
اے صلِ علا رخپہ ہے کیا نور کا جلوہ
وہ حسن کا جلوہ ہے یہ ہے طور کا جلوہ
۵۹
نظارہ کی اس چہرۂ انور پہ نہین تاب
یہہ جلوہ گری رکھتا ہے خورشید نہ مہتاب
یہ کہتے ہی بس قدمونپہ گر پڑتے تھے اصحاب
ہوتے تھے تصدق جو محمدؐ کے تھے احباب
دیدے کے دعائین پسر شاہ امم کو
ہاتھون کو کوئی چومتا تھا کوئی قدم کو
۶۰
ہوتے تھے زیارت سے مشرف جو وہ دیندار
بانو عقب در سے سرکتی تھی نہ زنہار
فضہ سے کبھی کہتی کہ جاشہ سے کر اظہار
اب دیر ہوئی آیئے گھر مین شہہ ابرار
گھبراتی ہون مین دن بھی سوا آیا ہے صاحب
کھانا مرے اکبر نے نہین کھایا ہے صاحب
۶۱
لیجاتے تھے جب گھر مین اوسے سرور ذیشان
مان ہوتی تھی صدقے تو پھوپھی ہوتی تھی قربان
اٹھارہ برس کا ہوا جب وہ مہ تابان
تقدیر کو منظور ہوا اور ہی سامان
راحت کا زمانہ گیا ایام غم آئے
جنگل مین وطن چھوڑ کے شاہ امم آئے
۶۲
خط بھیج کے جن لوگون نے تھا گھر سے بلایا
دعوت تو کہان تھی کوئی ملنے بھی نہ آیا
اٹھوا دیا خیمون کو یہان تک تو ستایا
منزل پہ تھکے ماندون نے آرام نہ پایا
بیچین کیا باد شہہ روئے زمین کو
جلتی ہوئی ریتی پہ اوتارا شہہ دین کو
۶۳
پردیسیون پر بند جو دو دن رہا پانی
رونے لگے بچے یہ ہوئی تشنہ دہانی
تھا اکبر مہرو جو محمدؐ کی نشانی
مُرجھا گیا وہ تازہ گل باغ جوانی
فرزند جو پیاسا تھا تو جی کھوتی تھی بانو
روتے تھے اودھر شاہ اور اودھر روتی تھی بانو
۶۴
عاشور کو جب گرم ہوا موت کا بازار
پیاسے ہوے سردیکے شہادت کے خریدار
قاسم کو بھی جب رو چکے رن مین شہہ ابرار
مارا گیا عباس علمدار سا غمخوار
غل تھا کہ کمر ٹوٹ گئی سبط نبی کی
بس ختم ہوئی فوج حسین ابن علیؑ کی
۶۵
حضرت کبھی گھبرائے ہوئے خیمہ مین جاتے
مُنھ چوم کے چھاتی سے سکینہ کو لگاتے
پلّہ کبھی عباس کی زوجہ کا چُھڑاتے
روتے ہوے گھر سے کبھی باہر نکل آتے
تنہائی شپیر کا غم کھاتے تھے اکبر
سائے کی طرح ساتھ چلے جاتے تھے اکبر
۶۶
فرزند کا مُنھ دیکھ کے فرماتے تھے سرور
عباس نہین مر گئے ہم مر گئے اکبرؑ
دشمن کو بھی یہ داغ نہ دکھلائے مقدر
پہونچا گئے بھائی کو لب گور برادر
بابا کی عوض عزت حیدر کو سنبھالو
ہم مرنے کو جاتے ہین تم اب گھر کو سنبھالو
۶۷
کہتا ہے پسر آپ سے کیونکر نہ جدا ہون
حضرت پہ تصدق ہون سب اور مین نہ فدا ہون
مشہور ہے ہمصورت محبوب خدا ہون
رخصت مجھے دیجیے کہ شریک شہدا ہون
گھر جانے کو فرمایئے اسدم نہ پسر سے
جب آپ نہون گھر مین تو کیا کام ہے گھر سے
۶۸
شہ نے کہا کس طرح کہون مرنے کو جاؤ
مین آنکھون سے دیکھا کرون تم برچھیان کھاؤ
اے لال رضا مرنے کی مادر سے تو لاؤ
زینب کو تو راضی کر آنسو نہ بہاؤ
پوچھا بھی ہے دونون سے جو مرنے کو چلے ہو
رخصت تمھین دے کون کہ نازون کے پلے ہو
۶۹
یہ سنکے گئے خیمہ مین روتے ہوے اکبرؑ
ناموس رسول عربی ہو گئے مضطر
رنگ اورڑ گیا بیتاب ہوئی شاہ کی خواہرؑ
بانو نے کہا خیر تو ہے اے مرے دلبر
کیا ظلم ہوا ایسا جو یون روتے ہو بیٹا
ان آنکھون کے مان صدقے ہو کیون روتے ہو بیٹا
۷۰
اکبر نے کہا روؤن نہ کیونکر غضب آیا
اب اوٹھتا ہے سر پر سے مرے باپ کا سایا
سر دینے کو جاتا ہے یداللہ کا جایا
کین منتین پر اذن وغا مین نے نہ پایا
فرماتے ہین میدان کی اجازت نہ ملیگی
بے مرضیٔ مادر تمھین رخصت نہ ملیگی
۷۱
مین نے کہا راضی ہین وہ کچھ کیجیے نہ وسواس
تب روکے یہ فرمایا کہ زینب کا بھی ہے پاس
اوس پالنے والی کو مین کیونکر کرون بے آس
بیٹون کو تو وہ رو چکی تم سے تو نہو یاس
تنہائی کا یہ وقت ہے زہرا کے پسر پر
کون ایسا ہے جو صدقے کرے تمکو پدر پر
۷۲
عزت مری رہجائے جو بابا پہ ہون قربان
زندہ رہون تا حشر آکر آج ہون بیجان
اللہ و محمدؐ مرے مشکل کرین آسان
جو اُنپہ ہو صدقے تو یہ زہرا پہ ہے احسان
ہرچند ہون بیتاب شہادت کی ہوس مین
پر بس نہین میرا کہ مینہ ون اورون کے بس مین
۷۳
مان سمجھی کہ میری ہی طرف ہے یہ اشارا
پردے مین طلب کرتا ہے رخصت مرا پیارا
بھیجون تو مجھے بے اجل اس داغ نے مارا
روکون تو جدائی نہین حضرت کی گوارا
کیونکر کوئی کوہ غم جانکاہ اوٹھائے
ان دونون سے پہلے مجھے اللہ اوٹھائے
۷۴
گھبرا کے لگی دیکھنے مُنھ بانو کا زینبؑ
بانو نے کہا کیا کرون کچھ بنتی نہین اب
آفت سے رنڈا پے کی بچانا مجھے یارب
اکبر پہ نہ آنچ آئے یہ ہے شاہ کا مطلب
مرنے کو محمدؐ کا پسر جاتا ہے لوگو
زہرا کی کمائی پہ زوال آتا ہے لوگو
۷۵
بیتابی مین ڈھیوڑیپہ گئی شاہ کی خواہر
چلائی بہن صدقے ہو جلد آؤ برادر
تم رن مین سدھاروگے جو یا سبط پیمبر
سر ننگے نکل آؤنگی مین خیمہ سے باہر
رخصت پہ مُصر آچکا جو لال ہے بھائی
مان کا علی اکبر کی عجب حال ہے بھائی
۷۶
یہ ذکر تھا جو خیمہ مین آئے شہہ عالم
بس دوڑ کے قدمونپہ گری بانوے پُرغم
شہہ نے کہا باقی کوئی مونس ہے نہ ہمدم
روکو نہ کہ اب جاتے ہین مرنے کیلئے ہم
ہمشکل نبی بعد مرے تھامے گا گھر کو
مین چھوڑ چلا ہون علی اکبر سے پسر کو
۷۷
ہے شادیٔ اکبر کا نہایت نہین ارمان
جاؤ جو وطن مین نوکر و بیاہ کا سامان
نو شاہ بنے گا جو مرے بعد یہ ذیشان
ہووین گے نہ ہم روح مگر ہووینگی قربان
جسوقت قدم مسند شاہی پہ دھرین گے
اکبر بھی یقین ہے کہ ہمین یاد کرین گے
۷۸
اس لال کی جسوقت دولہن بیاہ کے لانا
بانو یہ رہے یاد ہمین بھول نہ جانا
میری بھی طرف سے اوسے چھاتی سے لگانا
پوتا ہو تو مرقد پہ ہماری اوسے لانا
جب آن کے وہ گھٹینون مرقد پہ چلے گا
اون چھوٹے سے تلوون سے حصین آنکھین ملیگا
۷۹
زینب سے یہ فرمایا کہ اے بیکس و مضطر
رنمین ہوے مقتول جفا دو ترے دلبر
مشہور ہے فرزند تمھارا علی اکبرؑ
اسکی تمھین مختار ہو اور ہو تمھین مادر
بے اسکے تمہین ایکدم آرام نہین ہے
اب کچھ علی اکبر سے ہمین کام نہین ہے
۸۰
یہ سنکے جگر ہو گیا اکبر کا دو پارا
مادر سے کیا جوڑ کے ہاتھون کو اشارا
رخصت مجھے بابا سے دلا دیجے خدارا
ان باتون کے سننے کا مجھے اب نہین پارا
جس طرح ہو اس کام مین کد کیجیے امان
فرزند کی مشکل مین مدد کیجیے امان
۸۱
مان کانپ گئی بیبیان رونے لگین ساری
اکبر کے بھی زینب کے بھی آنسو ہوے جاری
بانو نے کہا شہہ سے یہ لونڈی گئی واری
اکبر نہین جینے کے جدائی مین تمہاری
رخصت انھین کیون دیتے نہین سونچتے کیا ہو
کچھ انکی ہے تقصیر کہ لونڈی سے خفا ہو
۸۲
یہ آپ کے عاشق ہین انھین کب ہے مرا دھیان
کچھ فکر نہ لونڈی کی کرو اے شہہ ذیشان
اکبر بھی فدا آپ پہ اور بانو بھی قربان
خاطر سے مرے دیجیے انہین رخصت میدان
نھوڑاے ہین سر شرم سے بولا نہین جاتا
غم کھانا جوان بیٹے کا دیکھا نہین جاتا
۸۳
تم رہتے سلامت تو مین بیاہ انکا رچاتی
اور باندھ کے سہرا انہین نو شاہ بناتی
کس چاہ سے چھوٹی سی دولہن بیاہ کر لاتی
واللہ اب اس ذکر سے شق ہوتی ہے چھاتی
وہ کیجیے جو ہے قصد مرے راحت جان کا
جب آپ نہون کیسی خوشی بیاہ کہان کا
۸۴
ابتو یہ خوشی ہے کہ یہ کام آپ کے آئین
حضرت کی حفاظت کرین اور برچھیان کھائین
صاحب کے پسینے پہ لہو اپنا گرائین
لو بخش چکی دودھ بھی سر دینے کو جائین
رو روکے کئی بار مرے پاؤن پڑے تھے
یہ دیر سے مرنے پہ کمر باندھے کھڑے تھے
۸۵
تھا قصد یہ پہلے کہ انھین جانے ندونگی
کچھ ہووے مین اس لال پہ آنچ آنے ندونگی
زخم تیر و تیر و سنان کھانے ندونگی
مر جاؤنگی پر سر انہین کٹوانے ندونگی
اب سونچی کہ فرزند کو سینے سے جدا کر
زہرا کے کلیجے پہ کلیجے کو فدا کر
۸۶
ہے دیر سے زہرا کی صدا مجکو یہ آتی
دُکھ میرا اوٹھائے کوئی ایسا نہین پاتی
اک عمر کی دولت ہے مرے ہاتھ سے جاتی
مین ہوتی تو خنجر سے گلا اپنا کٹاتی
سر دینے کو میدان مین جاتا نہین کوئی
زہراؑ کے کلیجے کو بچاتا نہین کوئی
۸۷
اللہ یہ مظلوم ہوا لال ہمارا
شپیر سے لوگ اپنا پسر کرتے ہین پیارا
کیا دل ہے یہ کس طرح سے ہوتا ہے گوارا
فرزند تو گھر مین ہے پدر جاتا ہے مارا
خوش رو بھی وہ ایسے تھے کہ یوسف بھی خجل تھا
صدقے کیا بیٹون کو یہ زینب ہی کا دل تھا
۸۸
اب انکو نروکونگی مین گو ہوتی ہون برباد
بیٹے سے وہ راضی ہین بہو سے بھی تو ہون شاد
میدان کے جانے کو انھین کیجیے ارشاد
بابا کے نہ کام آئے تو کس کام کی اولاد
یہہ نذر ہو مقبول جو درگاہ خدا مین
اصغر کو بھی قربان کرون راہ خدا مین
۸۹
یہ سنتے ہی قدمونپہ گرے اکبر ذیجاہ
چھاتی سے لگا بیٹے کو فرمانے لگے شاہ
بابا پہ ہے دشوار جدائی تری واللہ
خیر اب یہی مرضی ہے تو میدان کی لو راہ
عرصہ نہین کچھ زیست سے گھبراتے ہین ہم بھی
تم آگے چلو پیچھے چلے آتے ہین ہم بھی
۹۰
یہ کہہ کے جو فرزند سے روئے شہہ مظلوم
خیمے مین جوان بیٹے کی رخصت کی ہوئی دُھوم
کہنے لگے ہمشکل نبی شہہ کے قدم چوم
رکھیئے گا دم نزع نہ دیدار سے محروم
مان بولی ہمین شکل نہ دکھلاؤگے نہ اکبر
صدقے گئی کیا گھر مین پھر آؤگے نہ اکبر
۹۱
گھبرا کے کہا بیٹے کے دامن کو پکڑ کر
پھر آنیکا وعدہ تو کرو اے مرے دلبر
بانو سے یہ کہنے لگے رو کر علی اکبر
مہلت جو اجل دے تو پھر آجاوینگی مادر
دانستہ عزیزون کو بھلاتا نہین کوئی
وہان جاتے ہین جس جا سے پھر آتا نہین کوئی
۹۲
شہہ روتے رہے بانو بھی کرتی رہی زاری
میدان مین پہونچی علی اکبر کی سواری
مقتل کی زمین حسن سے روشن ہوئی ساری
اک نور جو چمکا متحیر ہوے ناری
ثابت ہوا سبکو رخ روشن کی چمک سے
خورشید زمین پر اوتر آیا ہے فلک سے
۹۳
بولا کوئی کہیئے ملک اسکو تو بجا ہے
پیشانی ہے یا آئینہ نور خدا ہے
گر ماہ کہین ماہ کو یہان مرتبہ کیا ہے
میدان مین اک قدرت حق جلوہ نما ہے
یہ گیسؤو رخ دیکھ کے حیرت ہے نظر کو
دو راتون نے کس حسن سے گھیرا ہے قمر کو
۹۴
ابرد ہین ہلال فلک حشمت و اعزاز
مژگان کج و تیز و سیہ ناخن شہباز
صدقے گل بادام ہو آنکھون کا وہ انداز
مُردون کو دکھا دے جان بخش کا اعجاز
ظاہر لب و دندان سے یہ ہے کم سخنی مین
موتی ہین بھرے دُرج عقیق یمنی مین
۹۵
خوبیٔ ذقن لے گئی ہے گوے لطافت
گردن ہے دیا شمع شبستان ہدایت
بازوے قوی ماہیٔ دریا سے شجاعت
اور ہاتھون مین سب زور شہنشاہ ولایت
ہمدست ہین نورید بیضا سے ضیا مین
یہ ہاتھ صدا رہتے ہین اُمت کی دعا مین
۹۶
ہتیار عجب حسن سے ہین باندھ کر آئے
تیغ اسداللہ کمر سے ہین لگائے
گھوڑا وہ ہوا گرد کو بھی جسکی نپائے
باہر حد امکان سے یہ اک جست مین جائے
دہنِ شعرا مین بھی یہ جودت نہین ہوتی
بجلی مین بھی اس طرح کی سُرعت نہین ہوتی
۹۷
راکب گر اسے غرب سے دوڑائے سوے شرق
کچھ آنیکا اور جانیکا مفہوم نہ ہو فرق
جاے جو تری مین تو نہ پانی مین ہون سم غرق
دریا پہ جو ہے موج تو بالاے ہوا برق
گرمی مین جو صرصر ہے تو نرمی مین صبا ہے
پھر دیکھو تو گھوڑا ہے نہ بجلی نہ ہوا ہے
۹۸
کوڑے کا تو کیا ذکر دم شوخی و رفتار
گر کاکل اسوار کا سایہ پڑے یکبار
افلاک سے اس طرح نکل جائے یہ رہوار
جس طرح سے ہوجاتی ہے عینک سے نظر پار
جب باگ ذرا ہل گئی اک برق سی چمکی
سرعت نے نہ پائی کبھی گرد اسکے قدم کی
۹۹
یہ کہتے تھے اعدا کہ صدا شاہ کی آئی
اب دلبر زہرا کا بھتیجا ہے نہ بھائی
باقی تھا یہ بیٹا تو ہوئی اوس سے جدائی
یارو مجھے دنیا نہین آنکھون سے دکھائی
ہمشکل پیمبر ہے یہ دلبند ہے میرا
اٹھارہ برس کا یہی فرزند ہے میرا
۱۰۰
اے ظالمو یہ ہے مری پیری کا سہارا
مر جاؤن گا مین جیتے جی گر اسکو بھی مارا
بانو کا بھی پیارا ہے یہ میرا بھی ہے پیارا
تصویر ہے اوسکی جو پیمبرؐ ہے تمہارا
قدمونپہ گرد اسکے اگر پاس ادب ہے
احمدؐ کی نشانی کا مٹانا تو غضب ہے
۱۰۱
ہو صاحب اولاد تو نیزے نہ سنبھالو
زخمی مرا دل ہوتا ہے تیغین نہ نکالو
بیٹون کی قسم ہے تمہین اے ابرچھیون ڈالو
اس داغ سے بابا کے کلیجے کو بچا لو
بیکس ہے تمہین اور تو کیا دیویگا شپیر
۱۰۲
بیتابی مین کہتے تھے لعینون سے یہ مرو
اور ڈھیوڑی سے چلاتی تھی یہ بانو مضطر!
اب برچھیان سی چلتی ہین یان سے میرے جگر پر
یہ بھی کہو ملعونوں سے یا سبط پیمبر
بن بیاہا ہے بنتے اسےدولہا نہین دیکھا۔
مین نے ابھی اس ملال کا سہرا نہین دیکھا
۱۰۳
یہ ذکر تھا جو رن مین قیامت ہوئی لمبے
ہر سمت سے اکبر پہ کیا فوج نے نرغا
تلوارین چمکنے لگین مینھ تیرون کا برسا
اکبرؑ نے بھی لے نام علیؑ تیغ کو بھیجا
غل تھا کہ کبھی ایسی لڑائی نہین دیکھی
یہ تیغ کی بُرش یہ صفائی نہین دیکھی
۱۰۴
لاکھون مین عجب شان سے روتا تھا وہ صفدر
دوچار ہی حملون میں صفین ہو گئیں بے
گھوڑون سے اوتر لاشون مین چھپتے تھے ستمگر
اک برق گری جسپہ پڑی ضربت اکبر
بیٹے کی صدا جس گھڑی سُن پاتے تھے شپیر
سجدہ کے لیے خاکپہ جھک جاتے تھے شپیر
۱۰۵
تنہا سے ہزارون کو نہ تھا جنگ کا یارا
جو مُنھ پہ چڑھا تیغ سے سر اوسکا اوتارا
حاجت تھی نہ تلوار لگانے کی دوبارہ
پانی بھی نہ اوس شخص نے مانگا جسے مارا
غُل تھا کہ کبھی ایسی لڑائی نہین دیکھی
یہ تیغ مین برّش یہ صفائی نہین دیکھی
۱۰۶
آیا جو رزہ پوش کوئی تیغ پکڑ کر
اک وار مین بس ہو گیا دو ٹکڑے ستمگر
افتادہ تھے ہر سُو سر بے تن تنِ بے سر
مانند علی کرتے تھے حملے علی اکبرؑ
بیٹے کی صدا جس گھڑی سن پاتے تھے شپیر
سجدے کے لیے خاکپہ جھک جاتے تھے شپیر
۱۰۷
گھوڑون پہ کھڑے تھے عمر و شمر کنارے
آخر وہ قریب آکے جوانون کو پکارے
کیا ہو گیا کیون کھوئے گئے ہوش تمہارے
ایسا نہین اب کوئی جو اس شیر کو مارے
اک پیاسے کی شمشیر سے دم ۔۔۔۔۔۔۔۔۔۔۔۔۔
کیون نام ڈبوتے ہو شجاعان عرب کا
۱۰۸
یہ سنتے ہی بس ٹوٹ پڑے اوسپہ ستمگر
چلنے لگے تیر و تبر و نیزہ و خنجر
تھی گرد تو سب فوج ستم بیچ مین اکبر
جس طرح کہ آجائے قمر ابر ۔۔۔۔۔۔۔۔۔۔
ڈھیوڑے پہ کھلے سر حرم شاہ کھڑے تھے
دل ہاتھون سے تھامے شہِ ذیجاہ کھڑے تھے
۱۰۹
تادیر تو سنتے رہے تلوارون کی جھنکار
تکتے تھے پر اکبر نہ نظر آتا تھا زنہار
لشکر مین ستمگارون کے یہ غل ہوا اکبار
برچھی علی اکبر کے کلیجے سے ہوئی پار
لو سید مظلوم کے دلدار کو مارا
مارا اسے کیا احمدؐ مختار کو مارا
۱۱۰
یہ سنتے ہی تھراکے گرے خاکپہ شپیر
وہان چھاتی پہ برجھی لگی یہان دلپہ لگا تیر
اُٹھے جو سنبھلہ کر تو یہ کرنے لگے تقریر
تقدیر مین تھا داغ پسر واہ ری تقدیر
یہان لٹ گئے آباد ہم آئے تھےو طن سے
بیٹے کو اسیواسطے لائے تھے وطن سے
۱۱۱
تنہا ہوے آخر نہ رہا کوئی ہمارا
فریاد کہ اکبر کو ستمگارون نے مارا
پیری مین کیا جسم کی قوت نے کنارا
تھا جس کا سہارا وہی دنیا سے سدھارا
مشکل مین مدد باپ کی کرتا علی اکبر
ہم جیتے کوئی دن جو نہ مرتا علی اکبر
۱۱۲
یہ کہتے ہوے آے عجب حال سے رنمین
لغزش جو قدم مین تھی تو رعشہ تھا بدنمین
آنکھون مین بھرے اشک زبان خشک دہن مین
جون شیر ترائی مین کبھی اور کبھی بن مین
پایا نہ کسی جا پہ جو اوس رشک قمر کو
گھبرائے ہوے ڈھونڈھتے پھرتے پسر کو
۱۱۳
سینے مین سنبھلتا تھا نہ ہرگز دل مضطر
ہر لاش پہ گر پڑتے تھے اکبر کو سمجھ کر
پھر اوٹھ کے جدھر جاتے تو فرماتے تھے سرور
بیتاب ہون آواز تو دو اے علی اکبر
کیا ہے کہ ہمین پاس بلاتے نہین بیٹا
بابا کو کہین تم نظر آتے نہین بیٹا
۱۱۶
اتنے مین یہ پُر درد صدا دور سے آئی
اے قبلۂ کونین بڑی دیر لگائی
بیٹے نے اَنی برچھی کی چھاتی پہ ہے کھائی
مل لیجیے آکر کہ ہے درپیش جدائی
غش طاری ہے آنکھون کو بھی کھولا نہین جاتا
یہ درد ہے سینے مین کہ بولا نہین جاتا
۱۱۴
آواز پس سنتے ہی دوڑے شہہ ذیشان
دیکھا کہ ہے فرزند جوان خون مین غلطان
لاشے سے لپٹ کر کہا بابا ترے قربان
کیا حال ہے کھایا ہے کہان زخم مری جان
رخ زرد ہے سر تابقدم خونمین بھرے ہو
مجھ سے تو کہو چھاتی پہ کیون ہاتھ دھرے ہو
۱۱۵
مان پاس چلو باپ کے آغوش مین آؤ
مادر کو بھی حال اپنا مری جان دکھاؤ
صدقے ہو پدر خاک سے گردن تو اوٹھاؤ
تن سرد ھے ہے چھاتی مری چھاتی سے لگاؤ
دم ہے ابھی پھر تمکو کہان پاؤنگا بیٹا
آنکھونپہ اوٹھاکر تمہین لیجاؤنگا بیٹا
۱۱۷
یہ سنتے ہی دم مین علی اکبر کے دم آیا
بابا کی طرف پیار سے ہاتھون کو بڑھایا
مجروح سنان سینے کو بیٹے کے جو پایا
سر پیٹ کے چلائے کہ فریاد خدایا
دلبند محمدؐ کے جگر بند کو مارا
اٹھارہ برس کے مرے فرزند کو مارا
۱۱۸
اکبر نے کہا صبر کرو اے شہ عالم
ہم آپ کی آغوش مین مہمان ہین کوئی دم
بندے کو تو کچھ مرگ جوانی کا نہین غم
افسوس کہ حضرت رہے بے مونس و ہمدم
دشمن ہے ہر اک دشمن دین آپکی جان کا
تنہائی ہے اور سامنا دو لاکھ جوان کا
۱۱۹
یہ کہتے ہی تیور علی اکبر نے پھرائے
ہمراہ دمِ سرد کے آنسو نکل آئے
سر پیٹ کہ شپیر سخن لب پہ یہ لاے
آغوش سے بابا کی چلے بانو کے جاے
کیا بولتے دنیا سے سفر کر گئے اکبر
سوکھی ہوئی دکھلا کے زبان مر گئے اکبر
۱۲۰
اس درد سے روتے تھے پسر کو شہ والا
افلاک کو جنبش تھی زمین تھی تہ و بالا
لکھا ہے کہ جب مر گیا وہ گیسوؤن والا
تقدیر نے اک بی بی کو پردے سے نکالا
تھا نور سے چہرے کے گمان بنت نبیؐ کا
رفتار مین انداز تھا رفتار علی کا
۱۲۱
تھے بال تو بکھرے ہوے اور جسم مین رعشا
اشک آنکھون مین اور صدمون سے فق چاند سا چہرا
چلاتی تھی پکڑے ہوے ہاتھون سے کلیجا
مارا گیا اٹھارہ برس کا میرا بیٹا
شادی بھی ہوئی تھی نہ مرے ماہ لقا کی
مین لٹ گئی اس بن مین دوہائی ہے خدا کی
۱۲۲
ہے ہے مرے پیارے مرے جانی علی اکبر
ہے ہے مرے نانا کی نشانی علی اکبر
ہے ہے نہ میسر ہوا پانی علی اکبر
برباد ہوئی تیری جوانی علی اکبر
بن بیاہے تم اس دارفانی سے گئے واری
پانی نہ ملا خلق سے پیاسے گئے واری
۱۲۳
زینب کی صدا سُنکے اوٹھے سید ابرار
خیمے مین اوسے لیگئے بادیدۂ خونبار
یہ جاے خموشی ہے انیسؔ مجگر افگار
حق سے یہ دعا مانگ کہ اے ایزد غفار
برلا مری امید کو سرور کا تصدق
اکبر کا تصدق علی اصغر کا تصدق


رباعی
جو بند کہا وہ نذر حیدر کے لیے
جو بیت کہی وہ خلد کے گھر کے لیئے
اُس گرمی مین مصروف عرق ریزی ہون
اک جامِ شراب حوض کوثر کے لیے

رباعی
جو شئے ہے فنا اُسے بقا سمجھا ہے
جو چیز ہے کم اُسے سوا سمجھا ہے
ہے بحر جہان مین عمر مانند حباب
غافل اس زندگی کو کیا سمجھا ہے
