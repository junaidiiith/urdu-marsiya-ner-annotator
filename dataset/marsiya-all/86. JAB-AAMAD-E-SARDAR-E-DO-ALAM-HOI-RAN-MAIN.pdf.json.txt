MarsiyaeMarsiya
www.emarsiya.com
جلد چہارم
مرثیۂ میر انیس

1
جب آمد سردار دو عالم ہوئی رن میں
 سب فوج عدو درہم و برہم ہوئی رن میں
اک جلوہ گری نور کی جس دم ہوئی رن میں
مجرے کو صف فوج ملک خم ہوئی رن میں
غل تھا کہ حسینؑ آج لڑائی پہ چڑھیں گے
یا صاحب معراج لڑائی پہ چڑھیں گے

2
کیا دبدبہ و رعب ہے العظمة الله 
شیر آنکھ چراتا ہے یہاں صورت روباہ
ہے ایک فقط فاطمہؑ کی روح تو ہمراہ
خادم بھی جلو میں نہیں اور ہے حشم و جاہ
حلقے میں ملک اسپ صبا دم کو لئے ہیں
اور فرق پہ جبریلؑ امیں سایہ کیئے ہیں

3
بخشتا ہے خدا نے انھیں اقبال محمدؐ
خال و خط رخسار خط و خال محمدؐ
شوکت جو علیؑ کی ہے تورا جلال محمدؐ
کیا مرتبہ ہے صل علٰی آل محمدؐ
حق کے کرم نامتناہی سے بنے ہیں
یه پانچ بشر نور الٰہی سے بنے ہیں

4
اعجاز رسولان سلف ان میں ہے موجود
آہن کو ابھی موم کریں صورت داؤد
اف کر دیں تو جل جائے یہ سب لشکر مردود
پر ہیں یہ طلب گار رضا مندی معبود
صدقہ کیا اکبرؑ سا پسر راہ خدا میں
خوش ہو کے لٹا دیتے ہیں گھر راہ خدا میں

5
دو ٹکڑے ہو تیغ ان کی اگر کوہ پہ چل جائے
فولاد بھی شمشیر کی آتش سے پگھل جائے
نعرہ جو کریں شیر کا دم تن سے نکل جائے
رستم ہو تو گھبرا کے صف فوج سے ٹل جائے
خود شیر ہیں یہ اور خلف شیر خدا ہیں
ضرب ان کی رُکے کیا کہ یہ شمشیر خدا ہیں

6
ہے قہرخدا غیظ شہنشاہ دو عالم
مجموعۂ عالم ہوا بھی درہم و برہم
پیری میں قیامت ہے جواں بیٹے کا ماتم
رونے کے عوض شکر خدا کرتے ہیں پیہم
صابر کوئی آفاق میں ایسا نہیں دیکھا
یہ دل نہیں دیکھا یہ کلیجا نہیں دیکھا

7
تنہائی میں دیکھو تو ذرا شان سواری
کیا شوکت و صولت ہے زہے قدرت باری
چالاکی تو سن سے خجل باد بہاری
رخ نور خدا کا ہے سوئے لشکر ناری
گھوڑے کو اڑاتے ہوئے یوں آئے ہیں رن میں
جس طرح کوئی سیر کو آتا ہے چمن میں

8
پیشانی روشن کی ضیا دور تلک ہے
اس نور کا پروانہ رخ حور و ملک ہے
میدان شہادت کی زمیں ہے کہ فلک ہے
یہ ذرے میں خورشید درخشاں کی چمک ہے
نسبت ہے نہ خورشید کونے بدر کی ضو کو
شرماتے ہیں نقش سُم توسن مہ نو کو

9
کیا رتبۂ اعلٰے ہے زہے حشمت و جلال
لاریب کہ ہے نور خدا فاطمہؑ کا لال
روشن ہے جبیں آئینہ مہر کی تمثال
ہے سجدہ خالق کا نشان اختر اقبال
ہے جلوہ گری نور کی پیشانی شہ میں
عکس گل سوسن ہے یہ آئینۂ سر میں

10
ابر سے جگر گوشہ زہرؑا کی زہے شان
یہ ہیں وہ کما نہیں کہ علے جن یہ ہیں قرباں
اور گوشہ ابرو سے اشارہ ہے یہ ہر آں
مانا ہے مرا کعبۂ دین قبلہ ایہاں
جبرئیل کو یارانہ پہونچنے کا جہاں تھا
واں احمدؐ و محمود میں فرق دو کماں تھا

11
گرد آنکھوں کے کس حسن سے پلکیں ہیں صف آرا
یان مردم بد بیں کو نظر کا نہیں یارا
کرتی ہے ہر اک چشم کی پتلی یہ اشارا
یہ احمد مختار کی آنکھوں کا ہے تارا
قرباں ہو ان آنکھوں پہ اگر عین شرف ہے
ہر مردم حق بیں کی نظر ان کی طرف ہے

12
رخسارۂ روشن گل خورشید پہ در ہے
اس جا گل تر بھی عرق شرم میں تر ہے
یہ ریش مطہر نہیں ہالے میں قمر ہے
ہے صاف ہویدا کہ یہ شب ہے وہ سحرہے
پہلو میں شب قدر کو یاں بدر لئے ہے
اور بدر کو ہالے میں شب قدر لئے ہے

13
ہے آئینہ نور خدا گردن انور
چوما تھا رسولؐ عربی نے جسے اکثر
تھا تنگ گریبان تو روئے تھے پیمبرؑ
واں شمر جفا جو نے رکھا حلق پہ خنجر
زہرؑا سے ڈرا وہ نہ علیؑ سے نہ خدا سے
کاٹا اُسی گردن کو ستمگر نے قضا سے

14
وه دست زبر دست شهنشاه فلک جاہ
ہا تھ آیا تھا حصہ میں جسے زور ید اللہ
تھے دست نگر جس کے زمانہ کے شہنشاہ
اُس شاہ کے ہاتھوں کا میں کیا حال لکھوں آہ
خنجر سے گلا شمر بد افعال نے کاٹا
پہونچوں سے ہر اک ہاتھ کو جمال نے کاٹا

15
وہ سینہ جو تھا مخزن اسرار امامت
سب جانتے ہیں جس کی بزرگی و کرامت
دیکھو تو ذرا شامیوں کی شومی و شامت
تیر اس پہ لگائے نہ کیا خوف قیامت
مقتل میں جو وہ شمر کے زانو سے دبا تھا
محبوب الٰہی کا گریبان پھٹا تھا

16
پہنے ہیں زرہ حضرت داؤد کی برمیں
اور تیغ ید اللہ ہے مولا کی کمر میں
شیروں کو نہیں تاب یہ ہے رعب نظر میں
اکبرؑ کے جواں مرنے سے ہے درد جگر میں
یاد آتے ہیں عباسؑ تو رک جاتے ہیں شپیرؑ
گھوڑے پہ کمر تھام کے جھک جاتے ہیں شپیرؑ

17
رانین دوستوں کعبۂ ایماں کے ہیں دو طاق
گھٹنے ہیں سدا سجده معبود کے مشتاق
فاقوں سے ہے گو طاقت اعضائے بدن طاق
مولا کی ہے ثابت قدمی شہرۂ آفاق
پردا نہیں کٹ جائے جو سر تیغ جفا سے
بڑھ کر نہیں ہٹتے ہیں قدم راہ رضا ہے

18
اس شان سے میدان میں جو پہونچے شہ ابرارؑ
اک شور ہوا گھاٹ سے دریا کے خبر دار
لشکر میں بجا طبل علم کھل گئے اکبار
اعدا کے پرے ہو گئے آمادۂ پے کار
اگر دل ہوے سب قتل شہ جن و بشرپر
فوجوں کی گھٹا چھا گئی زہرؑا کے قمر پر

19
حربوں کو میانوں سے ستمگاروں نے کھینچا
چلّوں کو کمانوں سے کمانداروں نے کھینچا
تیغوں کو جو کمروں سے سب اسواروں نے کھینچا
سر چرخ پہ جوں صاعقہ تلواروں نے کھینچا
پھل برچھیوں کے ان میں چمکتے نظر آئے
نیزے صف دشمن میں لچکتے نظر آئے

20
حضرت نے جو دیکھی یورش لشکر اظلم
خود ناد علیؑ پڑھ کے بڑھے قبلۂ عالم
فرمایا کہ تم لاکھوں ہو اور ایک مرا دم
پر لشکر روباہ سے ڈرتے نہیں ضیغم
جب کھینچی ہے تیغ دو زباں کھیت پڑے ہیں
اکثر شہ مرداں بھی اکیلے ہی لڑے ہیں

21
یہ جنگ نہیں غزوۂ خندق سے زیادہ
اسوار ہوں میں آج وہ اس دن تھے پیادہ
جس وقت کیا عمرو سے لڑنے کا ارادہ
کشتے تھے ہزاروں بسر خاک فتاده
نصرت کی خبردار خبر لے کے پھرے تھے
اور شیر خدا عمرہ کا سرلے کے پھرے تھے

22
سب خلق کو خیبر کی لڑائی کی خبر ہے
شپیرؑ اسی صاحب طاقت کا پسر ہے
اور دودھ کا زہرؑا کے بھی رگ رگ میں اثر ہے
میں سیف خدا ہوں مرے قبضے میں ظفر ہے
بچپن سے تن زار میں طاقت ہم نبیؑ کی 
چوسی ہے زبان میں نے رسولؐ عربی کی

23
بگڑوں تو ابھی نقش فنا تم کو بنادوں
جون حرف غلط صفحہ ہستی سے مٹا دوں
سب فوج کو شمشیر کی آتش سے جلا دوں
آجاتا ہے پر رحم کہ ایذا تمھیں کیا دوں
منظور ہے مجھ کو کہ رضا مند خدا ہو
میری تو ظفر یہ ہے کہ سر تن سے جدا ہو

24
لڑنا ہی جو ہوتا مجھے اے قوم ستمگر
میں تم سے نہ لیتا عوض خون برادر
نیزے سے مرے سامنے مرتے علی اکبرؑ
رہ جاتا میں ہاتھوں سے کلیجے کو پکڑ کر
واقف ہے خدا تم نے جو کچھ جبر کیا ہے
شپیرؑ نے مقدور پہ کیا صبر کیا ہے

25
دل سوز نہیں داغ جگر کس کو دکھاؤں
یہ خشک لب اور دیدۂ تر کس کو دکھاؤں
منسف نہیں ہیں داغ پسر کس کو دکھاؤں
ٹوٹی ہوئی پیری میں کمر کس کو دکھاؤں
دل جس سے قوی تھا وہ برادر بھی نہیں ہے
قاسم بھی نہیں ہے علیؑ اکبر بھی نہیں ہے

26
اس عالم فانی سے بزرگ اٹھ گئے سارے
اب غیر خدا کوئی نہیں پاس ہمارے
جو عاشق صادق تھے وہ دنیا سے سدھارے 
فرزند نبیؐ ان کو کہاں جا کے پکارے
پھر جاتی ہے ایک ایک کی تصویر نظر میں
آنکھوں سے نہاں ہو گئے سب تین پہر میں

27
زد سے ہمیں تیروں کی بچاتا نہیں کوئی
اب چاند سی تصویر دکھاتا نہیں کوئی
میدان میں سر دینے کو جاتا نہیں کوئی
ہم مرنے کو آئے ہیں اور آتا نہیں کوئی
ہم وہ ہیں کہ سب کے تن صد پاش پر روئے
اتنا نہیں کوئی کہ مری لاش پہ روئے

28
روئے ستم آرا کئی سن سن کے یہ تقریر
اس وقت یہ فرمانے لگے حضرت شپیرؑ
تقصیر تمھاری ہے مری کچھ نہیں تقصیر
باز آؤ مرے قتل سے اے فرقۂ بے پیر
لو اب بھی تم اس صابر و شاکر کو اماں دو
مظلوم کو سیّد کو مسافر کو اماں دو

29
اک خیر ہے یہ بھی کہ مجھے شر سے بچا دو
مظلوم کو اس ظلم کے لشکر سے بچا دو
اس سینے کو زانوے ستمگر سے بچا دو
یہ خشک گلا شمر کے خنجر سے بچا دو
یشرب میں نہ کوفے میں نہ بطحا میں رہونگا
میں آج سے گھر چھوڑ کے صحرا میں رہونگا

30
صحرا کے بسانے میں ضرر ہو جو تمہارا
بتلا دو پہاڑوں کی مجھے راہ خدارا
شپیرؑ کو منظور ہے خود سب سے کنارا
پھر شہر سے کیا جب نہ رہا کوئی ہمارا
طوف حرم خالق اکبرؑ کو بھی چھوڑا
لو گھر کو بھی اور قبر پیمبرؑ کو بھی چھوڑا

31
سرحد میں تمھاری اگر آؤں تو قسم لو
صورت بھی کسی کو جو دکھاؤں تو قسم لو
گھر شہر میں رہنے کو بناؤں تو قسم لو
روضے پہ محمدؐ کے جو جاؤں تو قسم لو
صحرا میں جگہ خاک پہ سونے کو بہت ہے
اور کوہ کا دامن مرے رونے کو بہت ہے

32
ہر رجس سے میں پاک ہوں طاہر مجھے سمجھو
عالم ہوں ہر اک علم کا ماہر مجھے سمجھو
روضے کا محمدؐ کے مجاور مجھے سمجھو
حاجی ہوں میں کعبے کا مسافر مجھے سمجھو
میں یہ نہیں کہتا کہ نواسا ہوں نبیؐ کا
زوار تو ہوں قبر رسولؐ عربی کا

33
محتاج ہوں گھر میں زر و زیور نہیں رکھتا
خوش ہو کے جسے لوٹو گے وہ گھر نہیں رکھتا
تکیے پہ بجز خاک کبھی سر نہیں رکھتا
میں قاقم و سنجاب کا بستر نہیں رکھتا
کپڑے نبی تکلف کے نہیں زیب بدن ہیں
ہے ایک عبا چھال کی اور رخت کہن ہیں

34
ناموس مرے فاقہ کشی میں بھی ہیں خرسند
اک ایک ہے زہرؑا کی طرح صبر کا پابند
راضی وه خدا سے ہیں خدا ان سے رضامند
چادر کوئی ایسی نہیں جس میں نہ ہو پیوند
غش آتے ہیں پر حق کی عبادت نہیں جاتی
فاقوں میں بھی قرآں کی تلاوت نہیں جاتی

35
مختار دو عالم ہوں پہ کیا تم سے کہوں حال
فاقے سے بھی سو رہتے ہیں اکثر مرے اطفال
دنیا کا طلب گار نہیں فاطمہؑ کا لال
صرف وہ خالق ہے ملا کچھ جو زر و مال
واں ہو گا تہی دست جو یاں نہیں جاتا
اسباب جہاں ساتھ کوئی لے نہیں جاتا

36
مجھ سے بھی سخی ہیں حرم شیّد عالی
سائل بھی جاتا نہیں دروازے سے خالی
چہرے پہ فقیری میں بھی رہتی ہے بحالی
شکوے کی کبھی بات نہیں منھ سے نکالی
کچھ کام انھیں لذت دنیا سے نہیں ہے
کہنہ تو ردائیں ہیں ...... نان جویں ہے

37
بہنیں مری زہرؑا سے بزرگی میں نہیں کم
اک غیرت حوّا ہے تو اک ثانی مریمؑ
بعد اپنے انہیں کی ہے تباہی کا مجھے غم
خنجر کے تلے نکلے گا مشکل سے مرا دم
گھبرائی ہوئی خیمہ ویران میں پھیریں گی
سر پیٹتی لاشے پہ مرے آکے گریں گی

38
بولا یہ حصین ابن حمیر ستم آرا
زنیبؑ کی تباہی جو نہیں تم کو گوارا
پھر کس لئے ہے بعیت حاکم سے کنارہ
یہ عجز نہ مانا ہے نہ مانیں گے تمہارا
شرمندہ ہوں گو احمدؐ مختار کے آگے
سرکاٹ کے لے جائیں گے سردار کے آگئے

39
اب یاں سے کہاں جاؤ گے را ہیں تو ہیں مسدود
اور گرد ہیں دو لاکھ جوان قتل پہ موجود
حضرت نے کہا دور ہو او ظالم مردود
چاہوں تو اشارے میں یہ سب فوج ہو نابود
عاقل کبھی فاسق کی اطاعت نہیں کرتے
سر دیتے ہیں دیندار یہ بعیت نہیں کرتے

40
کیا ہو گا اگر چار طرف بند ہیں راہیں
کھل جائیں در قصر فلک گر ابھی چاہیں
مفتاح در خلد بریں ہیں مری آہیں
یہ وہ نہیں کہ جو منہ سے کہیں اس کو نباہیں
اک دم میں سر آب تن سے جدا کرتا ہے شپیرؑ
عاجز نہیں حجت کو ادا کرتا ہے شپیرؑ

41
بڑھ کر صف جنگاہ سے اک ظالم غدار
چلایا کہ دیکھو تو ا دھر یاشہ ابرارؑ
لہراتی ہے کیا نہر مثال شکم مار
پر آپ کو قطرہ بھی نہیں ملنے کا نہ زنہار
دریا سے تو یہ شام کا لشکر نہ ہٹے گا
پیاسا ہی گلا آپ کا خنجر سے کٹے گا

42
حضرت نے کہا سوئے فلک ہاتھ اٹھا کر
اس وقت سزا دے اسے اے خالق اکبرؑ
فرما نہ چکے تھے یہ ابھی سبط پیمبر
ناگاہ ادھر پیاس کا غلبہ ہوا اُس پر
پاس اس کے ہر ایک شخص لئے جاتا تھا پانی
کم ہوتی نہ تھی پیاس پیے جاتا تھا پانی

43
دی تھی جو دعا بد اسے شاہ دوسرا نے
اک آگ کلیجے میں لگا دی تھی قضا نے
سقوں کے پرے کھولے تھے مشکوں کے دہانے
جلتا ہوا گھر جاتے ہیں جس طرح بجھانے
چلاتا تھا وہ پیاس مری آہ بجھاؤ
اب خانہ تن جلتا ہے للہ بجھاؤ

44
تھے پیاس کی گرمی سے زبس جان کے لالے
ساحل پہ گرا جا کے زباں منہ سے نکالے
حیرت سے کھڑے کانپتے تھے دیکھنے والے
جب پانی پیا حلق میں سو پڑگئے چھالے
ہر موج کا خم اس کے لئے ناگ ہوا تھا
پانی کا بھی اس وقت مزاج آگ ہوا تھا

45
آنکھوں کو نکالے تھے حبابوں کا یہ تھا حال
موجوں کے طمانچوں سے ہوا جاتا تھا منھ لال
....... سے بڑھ بڑھ کے کیے دیا تھا پامال
مچھلی سا تڑپتا تھا کنارے وہ بد افعال
جھکتا تھا جو پینے کو تو ہٹ جاتا تھا پانی
بڑھتا تھا وہ سفاک تو گھٹ جاتا تھا پانی

46
وان بھی نہ بجھی پیاس گرا نہر میں بے پیر
دریا میں ہوا شور یہ ہے دشمن شپیرؑ
گرداب بنا طوق تو موجیں ہوئیں زنجیر
ناگاہ وہیں موت ہوئی آکے گلو گیر
قطرہ بھی نہ اک خلق جفا کار میں پہونچا
پانی میں لعیں غرق ہوا نار میں پہونچا

47
دیکھا پسر سعد نے جس وقت یہ اعجاز
گھبرا کے جفا جو نے یہ دی فوج کو آواز
ہے آل رسولؐ عربی سحر میں ممتاز 
شپیر کا سر لاؤ جو ہونا ہے سر افراز
جب حلق سے شپیرؑ کے شمشیر ملے گی
منصب تمہیں ہا تھ آئے گا جاگیر ملے گی

48
جس وقت سنی یہ پسر سعد کی تقریر
میداں سے بڑھے چند قدم حضرت شپیرؑ
فرمایا کہ رکھدوں گا گلا خود تہ شمشیر
دو باتیں ہیں سن لے انہیں او ظالم ہے پیر
تونے جو بلایا تو مدینے سے ہم آئے
تجھ سے نہیں ہوتا کہ ادھر دو قدم آئے

49
تھرا کے یہ بولا پسر سعد جفا کار
اس دم ہے جلال آپ کو یا سیّد ابرارؑ
پہلے جو اماں دیجئے تو حاضر ہو گنہگار
حضرت نے کہا مکر نہیں ہم کو سزاوار
ہم سا تو کریم آج دو عالم میں نہیں ہے
ڈرتا ہے عبث عیب وغا میں نہیں ہے

50
نکلا وہ لعیں چتر زری سر پہ لگائے
پاس اس کے حسینؑ ابن علیؑ دھوپ میں آئے
چپ تھا وہ شقی سر کو خجالت سے جھکائے
فرمایا کہ ہے کس لئے تو آنکھہ چرائے
پانی کا نہ طالب ہوں نہ سائل ہوں اماں کا
غم ہو مجھے ناموس رسولؑ دو جہاں کا

51
تو بھی ہے قریشی تجھے لازم ہے مرا پاس
تنہا ہوں نہ اکبرؑ ہے نہ قاسم ہے نہ عباسؑ
سر کٹنے کا اپنے مجھے مطلق نہیں وسواس
غم یہ ہے کہ ناموس نبیؐ ہوتے ہیں بے آس
جب روتے ہیں وہ دل یہ چھری چلتی ہے غم کی
آیا ہوں ترے پاس سفارش کو حرم کی

52
به فوج تری بعد میرے گھر کو نہ لوٹے
رانڈوں کے سروں سے کوئی چادر کو نہ لوٹے
خولی سے یہ کہ بانؑوے بے پر کو نہ لوٹے
نادار ہے کوئی مری خواہر کو نہ لوٹے
دنیا نہیں رہنے کی اسے جب تعب آیا
چادر سر زینبؑ سے چھنی اور غضب آیا

53
جب بعد ظفر شمر لعین لوٹنے جائے
لازم ہے کہ تو چادر زینبؑ کو بچائے
عابد پہ کوئی دست تعدی نہ اٹھائے
کوئی مرے بچوں کو طمانچے نہ لگائے
ہو تجھ سے جو یہ امر تو احسان ہے تیرا
ورنہ مرا ہا تھ اور گریبان ہے تیرا

54
اور دوسرے کٹ جائے گا جب تن سے مرا سر
رودیں گی مری لاش پہ سر پیٹ کے مادر
کہنہ سا جو پہنے ہوں میں ملبوس پیمبرؑ
تن پر سے اتارے نہ اسے کوئی ستمگر
غارت شہ لولاک کی پوشاک نہ کیجیو!
عریان مرا لا شہ نہ افلاک نہ کیجیو!

55
حضرت کا سخن سن کے نہ بولا وہ جفا کار
اپنی صف لشکر میں گیا چھیڑ کے رہوار
اشک آنکھوں میں بھر کر یہ پکارے شہ ابرارؑ
سمجھا ترے مطلب کو میں اے ظالم غدار
تو دست تعدی کو نہ کوتاہ کرے گا
رانڈوں کی حمایت مرا اللہ کرے گا

56
بیکس کو مسافر کو کفن کچھ نہیں درکار
رونے کو نہ ماں نہ بہن کچھ نہیں درکار
ملبوس تو ہے رخت کہن کچھ نہیں درکار
مظلوم کو آرایش تن کچھ نہیں درکار
مردوں کو نہ رہتی ہے ہوس اور نہ طلب کچھ
جب جا کے ملے خاک میں پھر خاک کو سب کچھا

57
ایذا سے یہ فرماتے تھے حضرت کے چلے تیر
اور تول کے نیزوں کو بڑھے فوج سے بے پیر
کھینچی پسر شیر الٰہی نے جو شمشیر
گیتی کو تزلزل ہوا کانپا فلک پیر
حضرت نے تو اس برق جسم کو سنبھالا
کر و بیوں نے عرش معظم کو سنبھالا 

58
سکان سمادات بھی گھبرا گئے سارے
تھرانے لگی گاؤ زمیں خوف کے مارے
جبرئیل امیں ناد علیؑ پڑھ کے پکارے
کاٹا ہے اسی تیغ نے شہپر کو ہمارے
عالم کو در عالم کا شہنشاہ بچائے
اس برق جہاں سوز سے اللہ بچائے

59
تھی آگ ہوا آتش شمشیر دو سر سے
طائر گرے گھبرا کے ادھر بحر میں بر سے
پریوں کے اڑے ہوش کہ آگ آئی کدھر سے
جنات پہاڑوں میں چھپے جان کے ڈر سے
غل تھا کہ نہ قلزم پہ یہ برق اجل آئے
ساحل سے ادھر مردم آبی نکل آئے

60
اژدر سے چھٹا غار تو شیروں سے چھٹا بن
اور آہوؤں نے چھوڑ دیا کوہ کا دامن
مرغان ہوا بھول گئے اپنے نشیمن
دہشت سے چرندے بھی اٹھانے لگے گردن
لرزان و طیاق کون نہ تھا کون و مکاں میں
آثار قیامت نظر آتے تھے جہاں میں

61
تلوار کو چمکا کے پکارے شہ عالم
میں رزم پہ آمادہ ہوں نکلے کوئی اظلم
سب مل کے گر آتے ہو تو اس کا نہیں کچھ غم
لڑنے میں ہزاروں سے کبھی بند نہیں ہم
کھل جائے گا احوال دم جنگ تمھارا
اس میں بھی مرا نام ہے اور ننگ تمھارا

62
فرزند ید اللہ کئی بار پکارا
دو لاکھ میں بڑھنے کا نہ تھا ایک کو یارہ
مردود کے سر پر اجل آئی جو قضارا
نکلا جو لشکر سے تمیم ستم آرا
کافر کو غرور اپنی شجاعت پہ بڑا تھا
اکثر صف لشکر میں اکیلا ہی لڑا تھا

63
پہنے ہوئے چار آئینہ و جوشن و بکتر
اور کہنیوں تک ہاتھوں میں دستانے برابر
اسپ دور کا بہ تہ راں دیو سا پیکر
سہراب سے پر زور تو رستم سے قوی تر
ہونٹوں کو چباتا تھا یہ غصہ میں بھرا تھا
پیچھے ستم آرا کے سواروں کا پرا تھا

64
نیزہ دو جسے دیکھ کے کانپے فلک پیر
اور کوہ سے لنگر نہ اٹھے جس کا وہ شمشیر
گھر موت کا تھی قوس تو پیغام اجل تیر
وہ واں سے چلا یاں سے بڑھے حضرت شپیرؑ
تھرائی زمیں چوپ لگی طبل وغا پر
حملہ کیا نامرد نے شاہ شہدا پر

65
کج باز نے سیدھا جو کیا نیزہ خونخوار
تلوار سے دو کر دیا شہ نے اسے اکبار
چلایا کماں لیکے وہ برکیش و خطا کار
لو اب یہ پیغام اجل آتا ہے خبردار
سایہ جو پڑا شاہ کی تیغ دو زباں کا
ترکش تھا نہ چلا تھا نہ حلقہ تھا کماں کا

66
جس وقت کہ ترکش میں نہ سرکش کے رہے تیر
تھرایا جگر سہم گیا خوف سے بے پیر
قبضے میں جفا جو نے لیا قبضۂ شمشیر
فرما کے خبردار، بڑھے حضرت شپیرؑ
اک جست میں سر پر فرس تیز قدم تھا
کھینچنے بھی نہ پائی تھی کہ بس ہاتھ فلم تھا

67
پھر سر پہ چمک کر جو وہ برق اجل آئی
مثل غضب خالق عزو جل آئی
گردن سے جو ترچھی گئی زیر بغل آئی
کھینچا جو بغل سے تو کمر سے نکل آئی
پہلے تو سلامت ستم آرا نظر آیا
گھوڑے سے گرا جب تو دو پارا نظر آیا

68
زنیبؑ نے درخیمہ سے دیکھا جو یہ سامان
چلائی کہ بھیا بہن اس ضرب کے قربان
یہ پیاس کئی دن کی یہ دھوپ اور یہ میدان
جلد آؤ کہ اب تن سے نکلتی ہے مری جان
بچہ جو چھٹے باپ سے پالا نہیں جاتا
اب مجھ سے سکینہؑ کو سنبھالا نہیں جاتا

69
خود پردے کے پاس آ کے سکینہ یہ پکاری
اے سبط بنیؐ ابن علےٰ عاشق باری
لڑنے کے فدا آپ کی تنہائی کے واری
نزدیک تو آؤ کہ بلائیں لوں تمہاری
اماں کا مری غم سے عجب حال ہے بابا
یہ ہاتھوں سے پیٹتی ہیں کہ منھ لال ہے بابا

70
تکیے علےٰ اصغر کے کلیجے سے لگائے
چلاتی ہیں کیا ہو گئے ہے ہے مرے جائے
نزدیک ہے بابا کہ اب اماں کو غش آئے
میداں سے تم اب تک مرے بھیا کو نہ لائے
گودی میں دیا کس کو کدھر کھو گئے اصغرؑ
دریا کی ہوا کھاتے ہی کیا سو گئے اصغرؑ

71
میدان میں سنی شہ نے سکینہ کی جو زاری
صابر تھے مگر آنکھوں سے آنسو ہوئے جاری
بیٹی کو پکارے کہ نہ رو اے میری پیاری
اب ہو گی قیامت میں ملاقات ہماری
فرزند یہیں ہیں یہیں مرجائیں گے بی بی
اصغرؑ نہ جیں گے نہ ہم اب آئیں گے بی بی

72
یہ سن کے لگی پیٹنے سر زینب مضطر
واں شہ پہ جھکا چار صفیں باندھ کے لشکر
نیروں کی ہوئی مار چلے نیزہ و خنجر
با شیر خدا کہ کے دھنسے فوج میں سرور
ٹاپوں سے پیادوں کو کچل جاتا تھا گھوڑا
بجلی سا ہر اک صف سے نکل جاتا تھا گھوڑا

73
اک صف سے گئے دوسری صف سے نکل آئے
دہنے سے گئے بائیں طرف سے نکل آئے
لڑ بھڑ کے ہر اک تیغ نجف سے نکل آئے
گھر کر مدد شاہ نجف سے نکل آئے
اک برق گری اڑ کے جدھر آگیا گھوڑا
جب باگ ہلی برچھیوں پھرا گیا گھوڑا

74
جس رخ کو سواروں کا رسالا نظر آیا
دوم میں وہیں اسپ شہ والا نظر آیا
برچھی بھی نظر آئی نہ بھالا نظر آیا
سب شام کا لشکر تہ و بالا نظر آیا
گھوڑے تو الف ہو کے سوارونپہ گرے ےتھے
اسوار پیادوں کی قطاروں پہ گرے تھے

75
صفدر نے سواروں کے رسالوں کو نہ چھوڑا
ثابت طف جنگاہ میں بھالوں کو نہ چھوڑا
بے قتل کیے برچھیوں والوں کو نہ چھوڑا
بے دو کیئے تلوار نے ڈھالوں کی نہ چھوڑا
کس کا یہ کلیجہ تھا کہ جو ٹوک کے لڑتا
کیا منھ تھا جو اک وار کوئی روک کے لڑنا

76
رن میں قدم لشکر کفار نہ ٹہرے
دم میں صف ہیجا میں ستمگار نہ ٹھہرے
بھاگے سفت تیر کماندار نہ ٹھہرے
پیدل کا تو کیا ذکر ہے اسوار نہ ٹھرے
زندوں کو بھی مردوں میں قلم بند کیا تھا
اک تیح نے دو لاکھ کا دم بند کیا تھا

77
ہٹ ہٹ کے جماتے تھے ستمگار صفوں کو
پامال کیے دیتا تھا رہوار صفوں کو
دم لینے نہ دیتی تھی وہ تلوار صفوں کو
دو حملوں میں چو رنگ کیا چار صفوں کو
ہر سو تن بے سر سر بے تن نظر آئے
میداں میں نہ اسوار نہ تو سن نظر آئے

78
جب ضربت سرور کی لعیں لا نہ سکے تاب
چلائے کہ اے باغ بنی کے گل شاداب
ناداں تھے جنھوں نے نہ کیا آپ کا آداب
لے آتے ہیں ہم نہر سے مشکیزہ پر آب
جیتا یہ نہ چھوڑے گی کسی پیر و جواں کو
لله بس اب رو کیے تیغ دو زباں کو

79
حضرت سے بر آئے گی نہیں ساری خدائی
فریاد علےٰ کی ہے محمدؐ کی دوہائی
ناگاه صدا شیر الٰہی کی یہ آئی
شپیرؑ بس اعدا نے سزا ظلم کی پائی
امت کو نه برباد مری جان کرو تم
اب روح محمدؑ کی طرف دھیان کرو تم

80
تم قول کے صادق ہو نہیں غیظ کا ہنگام
صدقے ترے اے فاطمہ ؑزہرؑا کے گل اندام
اپنی بھی رکھی بات ہمارا بھی کیا نام
بس ختم ہوئی جنگ رکھو ہاتھ سے صمصام
یہ چاند سی گردن تہ خنجر بھی دکھا دو
اللہ کو اب صبر کے جوہر بھی دکھا دو

81
بیٹوں کو نہ روؤ کہیں مردے بھی جیے ہیں
محبوب خدا چاک گربیان کیے ہیں
دریائے فلک قدسیوں نے کھول دیئے ہیں
جبریل امیں قتل کے محضر کو لیے ہیں
سر نذر کرو صادق الا قرار ہو تم تو
امت کی شفاعت کے طلب گار ہو تم تو

82
آواز پدر سنتے ہی رہوار کو روکا
پھر بڑھ کے نہ پیدل کو نہ اسوار کو روکا
کفار پہ چلتی ہوئی تلوار کو روکا
روکا اسے کیا برق شرر بار کو روکا
فرمایا اب اٹھے گا نہ ہاتھ اہل جفا پر
موقوف رکھا ہم نے یہ انصاف خدا پر

83
تلوار میں لگانے لگے پاس آکے جفا جو
سر زخمی ہوا ڈوب گئے خون میں گیسو
تیغوں سے کٹے ابن ید اللہ کے بازو
پہلوئے مبارک پہ لگے تیر مہ پہلو
سب خوں میں محمدؐ کی قبا لال ہوئی تھی
چھاتی کا یہ عالم تھا کہ غربال ہوئی تھی

84
خاتون قیامت کی صدا دشت سے آئی
گرتا ہے مرا لال دوہائی ہے دوہائی
چلائی یہ زینبؑ کہ سفر کرتے ہیں بھائی
اب کیا کروں ہے ہے مری آماں کی کمائی
بھائی کی مدد کرنے کو آتا نہیں کوئی
ہے ہے مرے سیّد کو بچاتا نہیں کوئی

85
ہاں ضعف سے ہرنے پہ جھکے جاتے تھے سرورؑ
لگتا تھا بدن پر کبھی نیزہ کبھی خنجر
تیروں سے مشک تھا وہ سب سینۂ انور
تھے ایک ہزار اور کئی سو زخم بدن پر
شہ کھاتے تھے تلواریں موئی جاتی تھی زینبؑ
ہر وار پہ خیمے سے نکل آتی تھی زینبؑ

86
چلائی تھی لوگوں مرے بھائی کو نہ مارو
شپیرؑ کے بدلےمرا سر تن سے اتارو
للہ مجھے فاطمہؑ کے لال پہ وارو
شہ کہتے تھے عاشق یہ بہن ہے مری یارو
ٹہرو ابھی زخمی نہ کرو تیغ و تبر سے
اوجھل مجھے ہو لینے دو زینبؑ کی نظر سے

87
صف باندہ دیا کر لو تمھیں خیمے کا پردا
یا گھیرے ہوئے لے چلو مجھکو لب دریا
واں ذبح کرو ہے جہاں عباسؑ کا لاشا
تا دیکھے نہ سرکٹتے مرا دخترزہرؑا
صدمہ نہیں دنیا میں جدائی کے برابر
شپیرؑ کی بھی لاش ہو بھائی کے برابر

88
کہتے تھے یہ حضرت کہ لگا پشت پہ بھالا
قربوس پہ غش کھا کے گرے سیّد والا
جبریل نے قدموں سے رکابوں کو نکالا
چلائے بنی ہائے مری گود کا بالا
عشق ہو گیا طاری جو شہ عرش نشیں پر
بس پٹک دیا گھوڑے نے گھٹنوں کو زمیں پر

89
مرکب سے جدا ہوئے جو تڑپے شہ ابرار
گر شہ دیں ہو کے لگا پھرنے وہ رہوار
فرمایا کہ منزل پہ پہونچا ترا اسوار
رخصت ہو کہ سر اترے تو ہم بھی ہوں سبکبار
اب تیغ لیے ذبح کو جلاد بڑھے گا
قاتل ترے اسوار کی چھاتی پہ چڑھے گا

90
نیزے کی سواری ہے اب اور فاطمہؑ کا لال
الفت ہے تجھے دیکھ سکے گا نہ مرا حال
ٹاپوں کے تلے لاش مری ہوئے گی پامال
زینبؑ نکل آئے نہ کہیں کھولے ہوئے بال
سجاد کو آگاہ مرے حال سے کر دے
جا بانوئے بیکس کو رنڈاپے کی خبر دے

91
گھوڑے کو شہ دیں نے یہ پیغام دیا جب
خیمے کو چلا سر کو پٹکتا ہوا مرکب
خالی اسے دیکھا تو لگی پیٹنے زینبؑ
یاں قبلہ عالم پہ لعیں ٹوٹ پڑے سب
زخمی نہ ہو ایسی کوئی تن پہ جگہ تھی
ہاں خنجر خونخوار کی گردن پہ جگہ تھی

92
شمر ستم آرا نے جو خنجر کو نکالا
سجدے میں جھکا فاطمہؑ کی گود کا پالا
ہاتھوں سے کلیجے کو محمدؐ نے سنبھالا
زہرؑا نے کہا ہائے مرا گیسوؤں والا
قاتل کو تو کچھ منھ سے نہ فرماتے تھے حیدرؑ
فرزند سے ہر بار لپٹ جاتے تھے حیدر

93
قرآن پہ رکھنے جو لگا پاؤں ستمگار
تھرائی زمیں کانپ گیا گنبد دوار
بحروں میں تلاطم ہوا ٹکرا گئے کہسار
مجروح تھے سرتا بقدم سیّد ابرارؑ
سینہ جو دبا نیزوں کی سریاں نکل آئیں
سر کھولے ہوئے قاف سے پریان نکل آئیں

94
گردن پہ جو خنجر کو ستمگار نے رکھا
حضرت نے اشارہ کیا اک لحظہ ٹھر جا
بے رحمی سے جلّاد نے پوچھا سبب اسکا
فرمانے لگے رو کے شہ بیکس و تنہا
ہرپا نہ کہیں حشر ہو خنجر کے چلے پر
اماں نے گلا رکھدیا ہے میرے گلے پر

95
سب جانتے ہیں شرع میں ہے حکم پیمبرؑ
حیواں کو کرو ذبح نہ حیواں کے برابر
یاں در پہ کھڑی پیٹتی تھی زینبؑ مضطر
دکھلا کے اُسے شمر نے کاٹا سر سرورؑ
شہ ذبح ہوئے زینبؑ دلگیر کے آگے
بھائی کا گلا کٹ گیا ہمشیر کے آگے

96
یہ وقت دعا کا ہے انیس اب نہ ہو غافل
با رازق دیا حافظ دیا خالق عادل
عالم میں بہ حشمت رہے یہ بانیٔ محفل
سب مطلب دل ہوں تری درگاہ سے حاصل
ہر لحظہ فزوں دولت و اقبال و حشم ہو
غم ہو تو فقط فاطمہؑ کے لال کا غم ہو

MarsiyaeMarsiya
www.emarsiya.com