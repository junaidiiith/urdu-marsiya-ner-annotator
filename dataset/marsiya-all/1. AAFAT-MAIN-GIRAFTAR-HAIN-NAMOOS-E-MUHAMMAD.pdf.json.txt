جلد چهارم
www.emarsiya.com
مرثیۂ میر انیس
آفت میں گرفتار ہیں ناموس محمد
مجبور ہیں لاچار ہیں ناموس محمد
سرور کے عزادار ہیں ناموس محمد
اور جینے سے بیزار ہیں ناموس محمد
زنداں کی صعوبت ہے غریب الوطنی ہے
غل ہائے حسینا کا ہے اور سینہ زنی ہے
کھانا ہے نہ پینا ہے، نہ راحت ہے نہ سونا
ہے خاک کا فرش اور نہ تکیہ نہ بچھونا
یاد آتا ہے جب وارثوں کا جان نہ کھونا
چھٹتا نہیں مظلوموں سے منھ ڈھانپ کے رونا
نورانی بدن خاک سے ہیووں کے اَٹے ہیں
عریاں ہیں سر اور سب کے گریبان پھٹے ہیں
اکبر کی جوانی کا کسی رانڈ کو غم ہے
اصغر کے لئے چشم کسی بی بی کی نم ہے
عباس کی فرقت کا کسی دل پہ الم ہے
دولھا کو کوئی روتی ہے سر زانو پہ خم ہے
کرتی ہے کوئی یاد محمد کے پسر کو
دیوار سے رو کر کوئی ٹکراتی ہے سر کو
کہتی ہے کوئی لوٹا گیا باغ ہمارا
ہے ہے مرے بچے کو ستمگاروں نے مارا
مجھ رانڈ کا پیری میں رہا کچھ نہ سہارا
دنیا سے مرا لال جواں ہو کے سدھارا
شادی بھی ہوئی تھی نہ مرے لخت جگر کی
میں مر نہ گئی ہائے بلا لے کے پسر کی
کہتی تھی کوئی حال بہت غیر ہے میرا
لوگو! کسی گھر میں نہیں دیکھا یہ اندھیرا
کہتی تھی یہ کبرا مجھے زحمت نے ہے گھیرا
منھ مجھ کو سکینہ نظر آتا نہیں تیرا
میں کاہے کو واقف تھی اسیری کے محن سے
گھٹ گھٹ کے بس اب جان نکل جائے گی تن سے
ہر شام و سحر شور یہ تھا ہائے حُسَیْنَا
ابتک نہ کفن تم کو ملا ہائے حسینا
کاٹا ترا ظالم نے گلا ہے حسینا
کنبه ترا آفت میں پھنسا ہائے حسینا
تم چھٹ گئے کٹوا کے گلا رنج و الم سے
اب کون چھڑائے گا ہمیں قید ستم سے
اس قید میں تھا بالی سکینہ کو نہ آرام
سر پیٹتی تھی ہاتھوں سے رو کر سحر و شام
سب بھولی تھی بابا ہی کا بس یاد تھا اک نام
کہتی تھی کہ اماں نہیں جینے کی میں ناکام
پاؤں گی کہاں فاطمہ زہرا کے پسر کو
ہیں ڈھونڈھتی آنکھیں مری مظلوم پدر کو
منھ چوم کے بہلاتی تھی ماں اے مری پیاری
اب آئے گی یاں بی بی کے بابا کی سواری
آؤ کرو آرام مری گود میں واری
روداد سنی ہے شہِ والا نے تمہاری
چھاتی سے حسین آ کے لگاویں گے مری جاں
عباس علی پانی پلاویں گے مری جاں
وہ کہتی نہ سوؤں گی اگر نیند بھی آئے
ہے کون جو چھاتی پہ سکینہ کو سلائے
حال اپنا کسے آہ یہ مظلوم سنائے
بابا نہیں زانو پہ مجھے کون بٹھائے
سینہ مرا اب درد یتیمی سے طپاں ہے
بچھڑی ہوں پدر سے مجھے آرام کہاں ہے

مرثیہ میر انیس
www.emarsiya.com
جلد چهارم
یاد آتا ہے بابا کا وہ چھاتی پر سُلانا
وہ پیار کی باتیں وہ مرا ناز اُٹھانا
وہ پیٹھ پہ شفقت سے مری ہاتھ پھرانا
اور پیار سے ہر وقت وہ منھ چومتے جانا
تا حشر بس اب شاد نہ ہوئے گی سکینہ
چین آئے گا جب قبر میں سوئے گی سکینہ
یہ نیل طمانچے کے کسے آہ دکھاؤں
کانوں کے میں دکھ کا کسے احوال سناؤں
عباس چچا کو بھلا کس طرح سے پاؤں
اکبر ہیں کہاں جن کو حمایت کو بلاؤں
ڈر شمر کا یہ ہے کہ میں چلّا نہیں سکتی
وہ آ نہیں سکتے ہیں میں واں جا نہیں سکتی
ماں نے کہا قرباں ترے اے بیکس و بے پر
اب رونے کی طاقت نہیں ہے چپ رہو دم بھر
سُن لیوے گا رونا ترا گر شمر بد اختر
بیرحم ہے بے دردی سے گھڑکے گا ستمگر
دشمن تری آواز کا وہ دشمن دیں ہے
ہم بیکس و مجبور ہیں کچھ زور نہیں ہے
وہ کہتی تھی سینے میں تڑپتا ہے مرا دل
مر جاؤں تو آسان ہو اماں مری مشکل
اس دُکھ کی میں اب ہو نہیں سکتی متحمل
راضی ہوں مجھے تیغ سے کوئی کرے بسمل
بابا کی جدائی نے یہ بیتاب کیا ہے
کانوں کا بھی اب درد مجھے بھول گیا ہے
یہ کہہ کے تڑپنے لگی وہ بے کس و دلگیر
سر پیٹا کئی بار تو حالت ہوئی تغییر
سمجھاتی تھی ہر بار اسے شاہ کی ہمشیر
پر ایسی وہ مچلی کہ نہ بہلی کسی تدبیر
یہ رنج و الم تھا دل غمناک کے اوپر
بسمل کی طرح لوٹتی تھی خاک کے اوپر
سر پیٹ کے ماں کہتی تھی ہے ہے میں کروں کیا
مظلومی پہ اس بچی کے پھٹتا ہے کلیجا
اس قید میں گذرا ہے ابھی فاقہ پہ فاقا
اے لوگو! سکینہ کا مری دم ہے نکلتا
بند آنکھیں ہیں منھ کھولو مری ماہ جبیں ہے
کیا منھ میں چواؤں کہیں پانی بھی نہیں ہے
غش ہو گئی بس اتنے میں وہ بے کس و پر غم
ہر بی بی کو بس ہو گیا اک سکتے کا عالم
بانو نے کہا ہائے میں اب کیا کروں اس دم
ہاتھوں سے چلی شیفتهٔ سید اکرم
جان و جگر شاہ مدینہ کو غش آیا
فریاد ہے فریاد سکینہ کو غش آیا
یاں ہائے سکینہ کا ہوا شور جو اک بار
تب خواب سے حاکم بھی محل میں ہوا بیدار
منگوائی خبر جب تو کسی نے کیا اظہار
اک چار برس کی جو ہے شبیر کی دلدار
یاد اُس کو نہیں شہ کی فراموش ہوئی ہے
بابا کو یه روئی ہے کہ بیہوش ہوئی ہے
حلقہ کیے گرد اُس کے حرم روتے ہیں باہم
کہرام ہے زنداں میں قیامت کا ہے عالم
بولا یہ خبرداروں سے اس وقت یہ اظلم
پہونچاؤ خرابے میں سر سید اکرم
بے تاب ہے مل لے شہ مظلوم کے سر سے
محروم نہ رہ جائے وہ دیدار پسر سے


جلد چہارم
www.emarsiya.com
مرثیہ میر انیس

جس طشت طلائی میں رکھا تھا سر سرور
خدام روانہ ہوے جلدی اُسے لے کر
جا کر درِ زنداں پہ پکارے وہ بد اختر
لے جائے کوئی آ کے سر سید بے سر
خوشبو اسے شبیر کی زلفوں کی سنگھا دو
سر باپ کا مظلوم سکینہ کو دکھا دو
روتے در زنداں پہ گئے سید سجاد
سر باپ کا ہاتھوں پہ لیا بادل ناشاد
زنداں میں چلے کرتے ہوے نالہ و فریاد
جا پہونچے تو رانڈوں سے کیا جا کے یہ ارشاد
شبیر کا سر آیا ہے تعظیم کو اُٹھو
زہرا کے جگر بند کی تسلیم کو اٹھو
سر پیٹیں یہ سنتے ہی سبھی بی بیاں باہم
زینب نے کہا کرتی ہے تسلیم یہ پر غم
ہاتھوں پہ لیا پھیر سر سردار دو عالم
سر پیٹ کے سب بیبیاں کرنے لگیں ماتم
سر ہاتھوں پہ بھائی کا بہن کے جو دھرا تھا
اک نور خدا چار طرف جلوہ نما تھا
بالیں پہ سکینہ کے سر شاہ جو لائی
جو گیسوئے سرور کی سکینہ کو سنگھائی
بابا کی جو بو دختر مظلوم نے پائی
کچھ غش میں افاقہ ہوا اور ہوش میں آئی
آہستہ کھا روح مزا پاتی ہے لوگو
بو بابا کی زلفوں کی چلی آتی ہے لوگو
پھر تھام کے شانے اُسے بانو نے اُٹھایا
زینب نے کہا لے ترا بے کس پدر آیا
سر خاک پہ سجدے کو سکینہ نے جھکایا
دیکھا جو سوئے طشت تو یہ شور مچایا
بابا کا میرے سر ہے یہ پہچان گئی میں
ان خون بھری زلفوں کے قربان گئی میں
چھوٹے سے جو ہاتھوں سے اُٹھایا سر سرور
آنکھیں ملیں رخساروں سے منھ رکھ دیا منھ پر
لکھا ہے کہ جنبش میں تب آئے لب اطہر
حضرت نے بھی اعجاز سے چومے لب دختر
وا ہو گئیں آنکھیں شہ مظلوم کے سر کی
بیٹی پہ عجب یاس سے حضرت نے نظر کی
بیٹی نے کہا صدقے میں اس پیار کے بابا
یہ کس نے گلا آپ کا تلوار سے کاٹا
سر تو ہے یہاں اور تن پر نور ہے کس جا
وہ بازو کہاں ہیں جو مرے ہوتے تھے تکیا
اب منھ سے نکلتا ہے کلیجہ مرا پھٹ کر
وہ چھاتی کہاں جس سے میں سوتی تھی لپٹ کر
اس سن میں کہوں کیا جو ستم میں نے اٹھائے
یا شاہ طمانچے مجھے ظالم نے لگائے
بُندے مرے چھینے مجھے نیزے بھی دکھائے
باندھے ہوئے گردن میں رسن کھینچتے لائے
نے پاس ہیں آپ اور نہ چچا جان ہمارے
فریاد کہ مجروح ہوئے کان ہمارے
اتنے میں کہا شمر ستم گر نے یہ آ کر
دے جاؤ بس اب جلد سر سبط پیمبر
حاکم کا مجھے حکم یہ پہونچا ہے مکرر
دم بھر سے زیادہ نہ رہے یاں سر سرور
رونی ہے تو دکھلا دو ذرا شکل بدر کو
پہلی ہو سکینہ تو حوالے کرو سر کو


مرثیہ میر انیس
www.emarsiya.com
جلد چهارم

ناداں نے سنی شمر کی آواز جو اک بار
تن کانپ گیا سہم گئی وہ جگر افگار
بانو سے لپٹ کے کہا اے مادر غم خوار
جاں اپنی میں دوں گی پہ یہ سر دوں گی نہ زنہار
کرتے میں چھپا لیتی ہوں اس خوں بھرے سر کو
دیکھا نہیں جی بھر کے ابھی اپنے پدر کو
سن لو یہ وصیت مری تم سب کے میں قرباں
تم بھی نہ اسے دیجو سر سرورِ ذی شاں
جھنجھلا کے مجھے قتل کرے گر یہ بد ایماں
سر باپ کا رکھ دیجیو مری قبر میں امّاں
ہوگا نہ قلق روح مری شاد رہے گی
واللہ مری گور بھی آباد رہے گی
ڈیوڑھی سے سکینہ کی سنی شمر نے تقریر
زنداں میں گیا چیں بہ جبیں دست به شمشیر
تھرّائے حرم سہم گئی دختر شبیر
فرمانے لگے اُس سے یہ تب عابد دل گیر
اس ظلم رسیدہ کو نہ آزار دے بس کر
معصوم سکینہ کی یتیمی پہ ترس کر
ظالم نے بہ زور اس سے سر شاہ کو چھینا
اور لے گیا زنداں سے سر شاہ مدینا
رانڈیں تو لگی پیٹنے رو کر سر و سینا
اور مر گئی پس ہائے پدر کہہ کے سکینا
اک دھوم ہوئی خانہ زنداں میں بکا کی
تھا شور کہ شبیر کی عاشق نے قضا کی
ماں بولی کہ بچی تری صورت کے میں صدقے
ہے ہے مری پیاری تو جدا ہو گئی مجھ سے
ماں چھوٹی سی میت تری کن آنکھوں سے دیکھے
آخر ہوئیں بی بی نہ اُٹھاے گئے صدمے
مادر تری مظلومی کے قربان سکینہ
معصوم سکینه مری نادان سکینہ
صدقے گئی اب روتی نہیں شمر کے ڈر سے
کہتی نہیں اماں ہمیں ملوا دو پدر سے
گھر دادی کے تم آج چلی ہو مرے گھر سے
منھ موڑ گئیں مادر تفیتدہ جگر سے
میں روتی ہوں بیدار نہیں ہوتی ہو بی بی
چھاتی پہ دھرے ہاتھ بڑی سوتی ہو بی بی
پھر رکھ کے منھ اس بچی کے منھ پر یہ پکاری
اصغر کی طرح چھوڑ گئیں تم ہمیں واری
بی بی میں نہیں جینے کی فرقت میں تمھاری
ہے ہے مری عاشق مری بیکس مری پیاری
مادر سے بڑے وقت میں منھ موڑ گئیں تم
اس قید میں رونے کے لیے چھوڑ گئیں تم
ننھی سی کہاں قبر بناؤں میں تمھاری
چادر بھی نہیں جس کا کفن دوں تمھیں واری
پردیس میں کی تو نے قضا اے مری پیاری
کیا آخری خدمت کرے ماں درد کی ماری
پوشیدہ تہِ خاک جو تن ہوگا تمھارا
یہ خوں بھرا کرتا ہی کفن ہوگا تمھارا
اس بین سے بانو کے ہوا شور قیامت
اور زینب و کلثوم بھی روتی تھیں بہ شدت
عابد کو بھی تھی چھوٹی بہن کی بڑی اُلفت
خاموش انیسؔ آگے نہیں لکھنے کی طاقت
درگاہِ الہی میں یہ اس وقت دعا کر
زائر ہمیں شبیر کا اے بارِ خدا کر