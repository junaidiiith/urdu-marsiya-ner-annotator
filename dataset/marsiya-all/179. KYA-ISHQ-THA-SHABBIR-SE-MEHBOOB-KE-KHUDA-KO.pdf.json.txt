MarsiyaeMarsiya
www.emarsiya.com

1
کیا عشق تھا شپیرؑ سے محبوب خدا کو
یہ کیا چاہتے تھے ابن بتول عذرا کو
اک دم نہ جدا کرتے تھے اس ماہ لقا کو
چھاتی پہ لٹاتے تھے شہ کرب و بلا کو
یہ حال تھا اُلفت سے رسولؐ عربی کا
رونا نہ گوارا تھا حسینؑ ابن علیؑ کا

2
خاتون قیامت سے یہ فرماتے تھے اکثر
شپیرؑ کے رونے سے قلق ہوتا ہے دلپر
زہرؑا اسے چھاتی سے جدا کیجیو نہ دم بھر
ٹکڑا ہے کلیجے کا میرے یہ ترا دلبر
بے چین یہ ہوگا تو اذیت مجھے ہوگی
راحت اسے پہونچے گی تو راحت مجھے ہوگی

3
اے فاطمہؑ یہ عرش الہی کا ہے تارا
پیارا ہے جناب احدی کا ترا پیارا
یہ لال ہے فرزند جگر بند ہمارا
رنج اس کا محمدؐ کو نہ ہوئے گا گوارا
ہنستا ہے جو یہ دل مرا کھل جاتا ہے زہرؑا
رونے سے جگر سینے میں ہل جاتا ہے زہرؑا

4
تب فاطمہؑ یہ کہتی تھیں کہ یا احمد مختار
ایسا تو کسی کو نہیں حضرت نے کیا پیار
اس لال سے الفت ہے بہت یا شہ ابرار
فرماتا تھا اس طرح وہ کونین کا سردار
 بیٹا ترا یاد رہے رسولؐ دوسرا کا
پیار اس لئے کرتا ہوں کہ پیارا ہو خدا کا

5
یہ شمع ہدایت ہے یہ ہے خاصۂ باری
دوزخ سے بچاوے گا یہ امت کو ہماری
ایذا مرے بعد اس کو بہت دیویں گے ناری
بیٹا مرے بعد کام آئے گی دولت یہ تمہاری
کیا کیا کہوں جو مجھ پہ یہ احسان کرے گا
سب گھر مری امت پہ یہ قربان کرے گا

6
معشوق جسے اپنا کہے ایز و غفار
اس پیارے کو اے فاطمہؑ کیونکر نہ کروں پیار
آخر تو یہ ہوئے گا مصیبت میں گرفتار
جیتے جی مرے پہونچے نواسے کو نہ آزار
تم کہتی ہو پیارا ہے بہت پیار یہ کیا ہے
سو بار میں صدقے ہوں جو اس پر تو بجا ہے

7
الفت سے کبھی فاطمہؑ کی گود سے لے کر
رکھ دے تھے شپیر کے لب پر لب اطہر
جب ہنستے تھے غنچہ سا دہن کھول کے سرورؑ
جھک جھک کے زبان اپنی چوساتے تھے پیمبرؑ
اس تشنگی پر بھی جو دہن آپ کا تر تھا
محبوب الٰہی کی زبان کا وہ اثر تھا

8
آسما سے کتابوں میں روایت ہے یہ تحریر
لیتے تھے محمدؐ کی زباں منھ میں جو شبیرؑ
جاری وہیں بس ہوتی تھی جوے عسل و شیر
لے لے کے مزے پیتا تھا وہ صاحب توقیر
کس طرح کہوں نہر لبن اس کو زباں سے
وہ شیر تو شیریں تھا کہیں شیر جناں سے

9
گودی میں کبھی اور کبھی زانو پہ بٹھاتے
نیند آئی تو آغوش مبارک میں سلاتے
شفقت سے کبھی جھولے کی ڈوری کو ہلاتے
جھولے سے اٹھا کر کبھی کاندھے پہ چڑھاتے
منھ چومتے تھے بوسۂ رُخ لیتے تھے حضرت
انجام کا دھیان آتا تو رو دیتے تھے حضرت

10
بچپن میں تو تھی پرورش اس طرح سے پانی
دن رات زبان اپنی محمدؐ نے چوسائی
اور ماریہ میں پیاس کی تکلیف اٹھائی
پانی کی کئی روزہ نہ صورت نظر آئی
بھل برچھیوں کے بھوک میں کھانے کیلئے تھی
اور خنجر کیں پیاس بجھانے کے لئے تھے

11
سجدے کے لئے جھکتے تھے جب سیّد ابرار
ہنستے ہوئے تب پیٹھ پہ ہوتے تھے یہ اسوار
جس وقت تلک آپ اترتا نہ وه دلدار
سجدے سے اٹھاتے نہ تھے سر احمدؐ مختار
جس پر کہ یہ لطف اور عنایت تھی نبیؐ کی
سو پانؤں دھرا ثمر نے چھاتی پہ اسی کی

12
اک بار پڑا تھا خط ہیکل جو گلے پر
روئے تھے بنیؑ ہو گئی تھی فاطمہؑ مضطر
تھا ننگ گریبان قمیص تن سرورؑ
جلدی سے محمدؐ نے کیا چاک اسے اُٹھ کر
اس حلق پہ خنجر جو بھرا ہوگا شقی کا
کیا حال ہوا ہوگا رسولؐ عربی کا

13
تھے جلوہ نما حجرہ میں اک دن شہ والا
اک زانو پہ شپیرؑ تھے اک زانو پہ بیٹا
کہ لیتے تھے اُن کے رُخ و حلقوم کا بوسا
اور گاہ براہیم پہ تھی شفقت مولا
کس حسن سے وہ زانوؤں پر جلوہ نما تھے
تھے شمس ضحیٰ آپ تو وہ بدرِ دجا تھے

14
اُس روز نہایت تھے خوشی احمدؐ مختار
جو روح میں عرش سے نازل ہوے یکبار
کی عرض کہ فرماتا ہے یہ ایزد غفّار
دونوں نہ تیرے پاس رہیں گے ترے دلدار
یا پیارے نواسے کو دو یا لخت جگر کو
دنیا سے اُٹھا لیویں گے ہم ایک پسر کو

15
فرمایا نبیؐ نے سر تسلیم جھکا کر
مختار ہر اک بندے کا ہے خالق اکبر
جو کچھ مرے مالک کی ہو مرضی وہی بہتر
موجود ہے شپیرؑ و براہمؑ پیمبرؑ
بخشا تھا مجھے تھے یہ کرم رب علا کے
سو دونوں یہ میرے نہیں بندے ہیں خدا ہے

16
جبرؑئیل نے کی عرض کہ یا سیّد والا
ہے آپ پہ کیا کیا کرم خالق یکتا
فرمایا ہے مجھ سے کہ مرے دوست سے کہنا
ان دونوں میں جو ہوئے زیادہ تمھیں پیارا
وہ پاس رہے تیرے کہ اپنی یہ رضا ہے
اس امر کا ہم نے تمھیں مختار کیا ہے

17
فرمایا نبیؐ نے نہیں کچھ کہنے کا یارا
کس کو رکھوں اور کس کا کروں داغ گوارا
فرزند بھی پیارا ہے نواسا بھی ہے پیارا
یہ میرا کلیجا ہے تو وہ آنکھوں کا تارا
فرزند سے ہو انس زیادہ تو بجا ہے
پر الفت شپیرؑ تو بیٹوں سے سوا ہے

18
ہوئے گی اگر فاطمہؑ کے لال کی رحلت
جاتی رہے گی بس مری آغوش کی زینت
کاندھے پہ مرے کون چڑھے گا بصد الفت
کون آکے لپٹ جائے گا مجھ سے بہ محبت
پھر کس کی خوشی کے لئے میں اونٹ بنونگا
کاندھے پہ چڑھا کر کے مسجد میں پھرونگا

19
ہے میں نے زبان اپنی چوسا کر اسے پالا
میں اس سے ہوں اور مجھ سے ہے یہ گیسوؤں والا
رہتا ہوں شب و روز میں اس ماہ کا ہالا
گودی سے کبھی گرم ہوا میں نہ نکالا
میں فاطمہؑ زہرؑا کو نہ رنجیدہ کروں گا
اس لال کو مٹی میں نہ پوشیدہ کروں گا

20
ایسا اسے کرتی ہے بتول عذرا پیار
یہ رات کو سوتا ہے تو رہتی ہے وہ بیدار
شانے سے کبھی توڑتا ہے زلف کا گر تار
آنکھیں مری بیٹی کی نظر آتی ہیں خونبار
سوتا ہے مرے پاس تو گھبراتی ہے زہرؑا
سو مرتبہ دروازہ تلک آتی ہے زہرؑا

21
پالا ہے بڑے دکھ سے بڑی کی ہے مشقت
بے چین رہی آپ وہ اور دی اسے راحت
فاقوں میں بھی کی آسیا گردانی کی محنت
دولت کے عوض اس کو ملی ہے یہی دولت
پھر دل کہو کس شغل میں بہلائے گی زہرؑا
اس پر جو زوال آیا تو مر جائے گی زہرؑا

22
گم ہو گیا اک روز جو وہ صاحب اقبال
میں کیا کہوں خاتون قیامت کا جو تھا حال
ڈیوڑھی سے نکل آتی تھی وہ کھولے ہوئے بال
چلاتی تھی تھامے ہوے دل ہائے مرے لال
مرجائیں نہ زہرؑا و علیؑ یہ مجھے ڈر ہے
مرنے سے تو اس کے کئی جانوں کا ضرر ہے

23
دنیا سے جو اٹھ جائے گا زہرؑا کا یہ دلبر
خم ہو گی الم سے کمر حیدؑر صفدر
آفاق میں بن بھائی کا ہو جائے گا شپیرؑ
اور سب سے زیادہ ہے یہ صدمہ مرے جی پر
اگر فاطمہؑ کا ماہ لقا آج مرے گا
امت کی شفاعت کہو پھر کون کرے گا

24
اولاد سے بڑھ کر کوئی ہوتا نہیں پیارا
سو اپنے پسر کا مجھے مرنا ہے گوار ا
ہوئے نہ جدا فاطمہؑ کی آنکھوں کا تارا
شپیرؑ پہ قربان ہے فرزند ہمارا
اس غم میں جو گذرے سو گذر جائے نبیؐ پر
لیکن کوئی صدمہ نہ ہو زہرؑا و علیؑ پر

25
رخصت ہوئے جبرئیل امیں سن کے یہ گفتار
فرزند سے فرمانے لگے احمدؐ مختار
پوشاک کو تبدیل کروائے مرے دلدار
مادر سے ملو دیکھ یے وہ آخری دیدار
فدیہ تجھے ہم نے رہ خالق میں دیا ہے
بیٹا ترے مالک نے تجھے یاد کیا ہے

26
رونے لگی سن کر یہ سخن ما در غمخوار
اس روز سے اس طفل کو لاحق ہوا آزار
اور تیسرے دن فوت ہوا ہائے وہ دلدار
فرماتے تھے رو رو کے یہی احمدؐ مختار
ہر چند کہ ہے صدمہ جانکاہ نبیؐ پر
پر صدقے ہیں سو بیٹے حسینؑ ابن علیؑ پر

27
اس روز سے جب پیش بنیؐ جاتے تھے سرورؑ
فرماتے تھے محبوب خدا ہاتھ پکڑ کر
اے میرے دلارے ترے قربان پیمبرؑ
تو وہ ہے کہ فرزند کو صدقے کیا تجھ پر
دولت مجھے بخشی ہے جناب احدی نے
فرزند کو کھو کر تجھے پایا ہے نبیؐ نے

28
بیٹے کو محمدؐ نے تصدق کی جس پر
ٹکڑے ہوئے تلواروں سے اس شاہ کے دلبر
برچھی جو کلیجے پہ لگی مر گئے اکبرؑ
اور خلق سے پانی کو ترستے گئے اصغر
لاشہ لئے بچے کا وہ مظلوم کھڑا تھا
اس جان پیمبرؑ پہ عجب وقت پڑا تھا

29
رادی کتب معتبرہ میں ہے یہ لکھتا
اک روز تھے زیب سر ممبر شہ والا
ابنوہ تھا مسجد میں فصیحان عرب کا
فرما رہے تھے وعظ شہ یثرب و بطحا
حیراں تھے یہ نقشہ تھا گروہ فصحا کا
غل بزم میں تھا صَلِّ علیٰ صَلِّ علیٰ کا

30
واں حضرت خاتون قیامت کا بھی تھا لال
دن کھیل کے تھے چار برس کا تھا سن و سال
منبر پہ کبھی چڑھتا تھا وہ صاحب اقبال
بنستا ہوا پھر واں سے اترتا تھا وہ فی الحال
سب روکتے تھے ہاتھوں سے اس رشک قمر کو
جاتے تھے اُدھر کو کبھی آتے تھے ادھر کو

31
فرماتا تو تھا وعظ وہ زینت وہ افلاک
پر تھا سوے شپیرؑ خیال شہ لولاک
وہ کعبہ دین جاتا تھا جس سمت فرح ناک
جوں قبلہ نما پھرتی اُدھر کو نظر پاک
تھا دھیان کہ پیارا مرا رنجیدہ نہوئے
مجمع میں نظر سے کہیں پوشیدہ نہوئے

32
دوڈا سوئے منبر جو محمدؐ کا نواسا
الجھے قدم اور گر پڑا وہ دلبر زہرؑا
گرتے ہوئے شپیرؑ کو احمد نے جو دیکھا
کچھ وعظ بھی کہنے کا رہا ہوش نہ اصلا
صدمہ ہوا ایسا شہ لولاک کے اوپر
سمجھے کہ گرا عرش بریں خاک کے اوپر

33
اس سانحہ کو دیکھ کے گھبرا گئے حضار
منبر سے تلے کود پڑے احمدؐ مختار
شپیرؑ کو گودی میں لیا دوڑ کے اک بار
فرمایا میں قربان ترے اے مرے دلدار
بتلاؤ مجھے چوٹ تو کھائی نہیں پیارے
پانؤس میں کہیں ضرب تو آئی نہیں پیارے


34
کیوں دوڑ کے چلتے ہو میں قربان تمھارے
آؤ مرے کاندھے پہ چڑھو اے مرے پیار
تم کیا گرے اک چوٹ لگی دل پہ ہمارے
شپیرؑ مرے عضو بدن سرد ہیں سارے
گرنے سے تررے زلزلہ تھا عرش بریں پر
جبرئیل نے پر آکے بچھائے تھے زمیں پر

35
اے اہل عزا پیٹنے رونے کی ہے یہ جا
شپیرؑ کا صدمہ تھا نبیؐ کو نہ گوارا
اک دن وہ قیامت کا تھا وا حسرت و دردا
گھوڑے سے گراتے تھے اسے خاک پہ اعدا
اس جان پیمبرؐ کا عجب حال ہوا تھا
سب نارنیں تن و تیروں سے غربال ہوا تھا

36
اس دن نہ محمدؐ تھے کہ گودی میں اُٹھاتے
نے ساقی کوثر تھے کہ پانی تو پلاتے
ہر سمت سے تھے دشمن دین تیغیں لگاتے
اور دل بھی پیغام اجل لے کے تھے آتے
لاکھوں میں اکیلا وہ شہ تشنہ جگر تھا
غمخواروں میں کوئی نہ ادھر تھا نہ ادھر تھا

37
پیشانی نورانی تو تھی تیر سے زخمی
تھا ........ حنجر و شمشیر سے زخمی
پہلو تھا ہر اک نیزۂ بے پیر سے زخمی
اور دل تھا غم اصغرؑ بے شیر سے زخمی
افراط جراحت سے کہیں تن میں نہ جا تھی
کچھ ہوش نہ تھا اپنا مگر یاد خدا تھی

38
حسرت سے جدھر دیکھتے تھے سیّد ابرار
یا تیر نظر آتے تھے یا خنجر خوں خوار
مولائے دو عالم کا نہ تھا کوئی مددگار
سوتے تھے پڑے خاک پہ سب مونس و غمخوار
قاسم تھے نہ عباسؑ نہ ہم شکل نبیؐ تھے
کیا بے کس و مظلوم حسینؑ ابن علیؑ تھے

39
وه دھوپ وہ پیاس اور وہ تنہائی کا عالم
لٹ جانے کا رانڈوں کے الم بیٹوں کا ماتم
جز ذات خدا کوئی نہ ہمدرد نہ ہمدم
مظلوم ادھر ایک اُدھر سیکڑوں اظلم
لاتے تھے نہ شکوہ کی بھی تقریر زباں پر
ہر وقت مگر جاری تھی تکبیر زباں پر

40
تھا وقت زوال اور ہوا چل رہی تھی تیز
جلتا تھا حرارت سے وہ میدان بلا خیز
گویا کہ ہوا تھی کرہ نار سے آمیز
جوں اخگر سوزاں تھا ہر اک سنگ شرر ریز
سب جھیلوں میں صحرا کے پرندوں تو پڑے تھے
اور دھوپ میں تنہا شہ مظلوم کھڑے تھے

41
تھا چتر زری سعد کے بیٹے نے لگایا
اور فاطمہؑ کے لال کے تھا سر پہ نہ سایا
واں گھوڑوں کو پانی تھا کئی بار پلایا
اک قطرہ نہ دو دن سے تھا شپیرؑ نے پایا
طاقت نہ سخن کی تھی شہ تشنہ دہاں میں
نیلے تھے لب اور پیاس سے کانٹے تھے زبانیں

42
چھڑکاؤ سے ہوتی تھی ادھر رن کی زمیں سرد
اڑ اُڑ کے تن شاہ پہ پڑتی تھی ادھر گرد
کھانا تو وہاں خیموں میں کھاتے تھے وہ نامرد
تھا فاقوں سے رنگ رخ فرزند نبیؐ زرد
تھا ضعف بہت تاب و تواں جسم میں کم تھی
بازو تھا جو زخمی تو کمر ضعف سے خم تھی

43
سب تیروں سے غربال تھا وہ چاند سا سینہ
زخموں سے لہو بہتا تھا چہرے سے پسینہ
کانوں میں پہونچتی تھی جو فریاد سکینہؑ
مظلومی سے رو دیتے تھے سلطان مدینہ
تھا دل تو تڑپتا پہ نہ جا سکتے تھے حضرت
کس یاس سے خیمے کی طرف تکتے تھے حضرت

44
عباسؑ کے لاشے کو صدا دیتے تھے مولا
اب اٹھو بہت سو چکے بھائی لب دریا
یہ وقت مدد ہے کہ ہوئے ہم تن تنہا
ہم جا نہیں سکتے کہ ہمیں گھیرے ہیں اعدا
سر پیٹتی خیمے سے نکلتی ہے سکینہؑ
تم جا کے سنبھا لو کہ مچلتی ہے سکینہؑ

45
آتی تھی صدا حضرت زہرؑا کی یہ اس دن
صدقے ترے اے قوم وغا پیشہ کے مہمان
لون چلتی ہے اور دھوپ بشدت ہے مری جان
کچھ روک لو سایہ کے لئے سر پہ میں قربان
یہ دھوپ کا صدمہ نہ سہا جائے گا واری
دو روز کے پیاسے ہوغش آجائے گا واری

46
مادر سے یہ تب کہتے تھے رو کر شہ ابرار
سایہ کرے کون آکے ہوا قتل علمدار
اللہ کا اب سرپہ ہے سایہ مجھے درکار
واللہ کہ تشویش کچھ اپنی نہیں زنہار
پر کیا کہوں اماں مجھے صدمے یہ بڑے ہیں
سب دھوپ میں لاشے میرے پیاروں کے پڑے ہیں

47
محتاج کفن کے ہیں مرے ہمدم و یاور
ریتی میں پڑے ہیں علی اکبرؑ علی اصغرؑ
مہلت مجھے اتنی نہیں دیتے ہیں ستمگر
جو میں انھیں پوشیدہ کروں خاک کے اندر
کیا جانیے کیا بعد مرے حال کریں گے
گھوڑوں سے ستمگر انھیں پامال کریں گے

48
یہ کہتے تھے حضرت کہ بڑھے برچھیوں والے
اور آئے پس پشت سواروں کے رسالے
دہنے کو پیادے گئے تلواریں نکالے
زہرؑا کے جگر بند پہ چلنے لگے بھالے
غل تھا کہ کرو ٹکڑے محمدؐ کے جگر کو
گھوڑے پہ سنبھلنے نہ دو زہرؑا کے پسر کو

49
لگتے تھے جو نیزے تن شپیرؑ پہ کاری
تھا شکر خدا ہر دہن زخم سے جاری
ہرنے پہ جھکا جاتا تھا سر ضعف تھا طاری
کچھ منہ سے نہ فرماتا وہ عاشق باری
ان کا تو یہ تھا ظلم یہ بیداد و جفا تھی
یاں حمد الٰہی تھی اور اُمت کی دُعا تھی

50
فرماتا تھا اعدا سے وہ مولائے دو عالم
کیوں تیغوں سے مجروح مجھے کرتے ہو اس دم
میں ابن ید اللہ ہوں اے فرقۂ اظلم
اتنا نہ کرو ظلم کہ شپیرؑ ہو برہم
بیکس ہوں نبیؐ زادہ ہوں نالان و حزیں ہوں
سیّد ہوں مسافر ہوں گنہگار نہیں ہوں 

51
میں وہ ہوں نبیؐ نے جسے کاندھے پہ چڑھایا
میں وہ ہوں کہ زہرؑا نے جسے دودھ پلایا
میں وہ ہوں کہ جبرئیل نے جھولے میں جھلایا
میں وہ ہوں کہ خالق نے مرا ناز اُٹھایا
تم لوگ ہو باطل کی طرف میں سوئے حق ہوں
میں مصحف ناطق کے مرقع کا ورق ہوں

52
دیکھو تو مرا حلم کہ کیا صبر کیا ہے
بدلا بھی نہیں خون عزیزاں کا لیا ہے
غم کھایا ہے اور خون جگر میں نے پیا ہے
اس وقت تک رنج نہیں میں نے دیا ہے
سوچو تو کہ تم لوگوں نے کیا بے ادبی کی
اور میں نے برائی کبھی چا ہی نہ کسی کی

53
تم وہ کہ بے جان کیے تم نے میرے پیارے
میں وہ ہوں کہ کرتا ہوں دعا حق میں تمہارے
عباسؑ کو ٹکڑے کیا دریا کے کنارے
بھالے مرے فرزند کو آگے مرے مارے
بچہ چھ مہینے کا مرا تیر سے مارا
اور میں نے کسی کو نہیں شمشیر سے مارا

54
واللہ کہ تم تو مجھے بیٹوں سے سوا ہو
کچھ غیر نہیں امت محبوب خدا ہو
منظور مجھے یہ ہے کہ تم سب کا بھلا ہو
اس امر کا ہے ترک مناسب جو برا ہو
شپیرؑ تو بے کس ہے غریب الغربا ہے
سیّد کے ستانے میں تھیں فائدہ کیا ہے

55
میں کون ہوں اے ظالمو سمجھو مرا رتبا
بابا ہے علیؑ ماں ہے مری فاطمہؑ زہرا
جز میرے نہیں کوئی محمدؐ کا نواسا
ڈھونڈھو گے جو عالم میں تو پاؤ گے نہ مجھ سا
تم لوگوں کا مہمان ہوں آوارہ وطن ہوں
دو تھوڑا سا پانی کہ بہت تشنہ دہن ہوں

56
سن کر یہ سخن کہنے لگے ظلم کے بانی
شپیرؑ زیادہ نہ کرو چرب زبانی
ہم کیا کریں گر احمدؐ مرسل کے ہو جانی
ہر گز نہ ملے گا نہ ملے گا تمہیں پانی
اس سوکھے ہوئے حلق پہ خنجر کو دھریں گے
ہاں آب دم تیغ سے سیراب کریں گے

57
تلواروں سے ہم خون بہائیں گے تمہارا
سر کاٹ کے نیزہ پہ چڑھائیں گے تمہارا
کس دھوم سے گھر لوٹنے آئیں گے تمہارا
اور آگ سے خیمہ بھی جلائیں گے تمہارا
ہے کام محمدؐ سے نہ حیدؑر سے غرض ہے
ہم لوگ سپاہی ہیں ہمیں زر سے عرض ہے

58
بے کس ہوئے آپ اب نہ کریں عجز کی تقریر
طاقت نہیں اتنی کہ کھینچے آپ سے شمشیر
اب جیتے نہیں بچنے کے یا حضرت شپیرؑ
یہ باتیں ہیں بے فائدہ بے جا ہے یہ تدبیر
جیتے ہیں تو یہ ظلم وستم کم نہ کریں گے
تم عجز کرو رحم کبھی ہم نہ کریں گے

59
یہ سوکھی زباں ہو کے ہر بار دکھاتے
اکبرؑ کو کمک کو نہیں اس وقت بلاتے
عباسؑ مدد کرنے کو اس دم نہیں آتے
قاسم بھی نہیں آن کے دُکھ درد مٹاتے
وہ جاہ و حشم کیا ہوا وہ اوج کہاں ہے
یاور کہو کیا ہو گئے وہ فوج کہاں ہے

60
تم کہتے ہو تقصیر میری کچھ نہیں زنہار
ہم کہتے ہیں ہو حاکم کوفہ کے گہنگار
بیعت سے خلیفہ کی کیا کس لیے انکار
کرتے نہیں اب آ کے مدد احمدؐ مختار
سب ہے یہ غلط بھوکے پیاسے بھی نہیں تم
اور احمدؐ مرسل کے نواسے بھی نہیں تم

61
یہ سنتے ہی غصہ شہ لب تشنہ کو آیا
منھ کر کے سوئے گنبد گردوں پر سنایا
کافی ہے شہادت کو تو اے بار خدایا
کیسا ترے بندے کو ہے اعدا نے ستایا
اب تو سخن تلخ اٹھائے نہیں جاتے
اور تیغ کے جو ہر بھی دکھائے نہیں جاتے

62
اس وقت صدا عالم بالا سے یہ آئی
خالق کو یہ مظلومی و غربت تری بھائی
ہم ناد کریں گے تجھے اے میرے خدائی
ہاں اب تو مناسب ہے نھیں چشم نمائی
قتل ان کا اگر چہ تجھے منظور نہیں ہے
پر تو تو کسی حال میں مجبور نہیں ہے

63
اعدا سے یہ فرمانے لگے سیّد عالم
مجبور نہ سمجھو مجھے اے لشکر اظلم
چاہوں جو ابھی دفتر کونین ہو برہم
گر بیکس و تنہا ہوں پہ لاکھوں سے نہیں کم
کرتا تمہیں غارت ابھی خالق کی قسم ہے
پر کیا کروں میں بیچ میں نانا کا قدم ہے

64
محتاج نہیں پانی کا میں بیکس وبے پر
چاہوں تو ابھی بہنے لگے چشمہ کوثر
عباسؑ کا جویا ہوں نہ یاد آتے ہیں اکبرؑ
کافی ہے مدد کرنے کو میری مرا داور
اب عاجزو بیکس کی شجاعت کو بھی دیکھو
لو فاطمہؑ کے شیر کی طاقت کو بھی دیکھو

65
فرما نہ چکے تھے ابھی اعدا سے یہ سرورؑ
جو تیغ ید اللہ نکل آئی تڑپ کر
ہو بیٹھے سنبھل کر بسر زین شہ صفدر
بجلی سا لگا کوندنے رہوار زمین پر
غل تھا کہ عجب شوکت و شان شہ دیں ہے
ہوتا ہے یہ ظاہر کہ یہ مظلوم ہے

66
ہر چند کہ تھا تیروں سے زخمی تن اطہر
اور تین شب و روز کے پیاسے بھی تھے سرور
پیدا تھی سراپا سے مگر شوکت حیدؑر
احمد کا عمامہ تھا عجب شان سے سر پر
تھا نیچے قمیص عربی اس پہ قبا تھی
اور دوش مبارک پہ محمدؑ کی عبا تھی

67
تھی قبضے میں تیغ کمر حیدؑر کرار
حمزہ کی سپر باندھے تھے اس دن شہ ابرار
جعفرؑ کی کمان دوش پہ تھی غیرت گلزار
تھے ہاتھوں میں دستانۂ بو طالب سردار
تھا موسیٰ عمراں کا کمر بند کمر میں
پہنے تھے زرہ حضرت داؤدؑ کی بر میں

68
لشکر پہ رجز پڑھتے چلے یوں شہ والا
میں احمد مختار کی ہوں گود کا پالا
میں دفتر امکاں کو کروں گا تہ و بالا
کون آج ہے تلوار مری روکنے والا
یہ ہستی دشمن کے لئے سیل فنا ہے
یہ برق جہاں سوز ہے پہ قہر خدا ہے

69
اعدا کی طرف بھی دہل و دف لگے بجنے
جوں رعد لگے کافر و مغرور گرجنے
دکھلائی رہ راست طبیعت کے نہ کج نے
گھوڑوں کسے تنگ لگے سلحہ سجنے
تلواریں کھینچیں نیزے چلے چار طرف سے
بارش ہوئی تیروں کی کمانداروں کی صف سے

70
چمکی صفت برق غضب شاہ کی تلوار
دریا کے شجاعت میں تلاطم ہوا اظہار
لرزی جو زمیں کانپ گیا گنبد دوار
ماہی سے کہا گاؤ زمیں نے کہ خبر دار
جبریلؑ کے خیبر میں جو پر کاٹ چکی ہے
پھر آج وہی تیغ شرر بار کھینچی ہے

71
یاں سبط پیمبرؑ صف ہیجا میں در آئے
ہر سو سر بے تن۔ تن بے سر نظر آئے
یاں سے گئے واں اور ادھر سے ادھر آئے
اس صف کو کیا قتل تو اس غول پر آئے
جاں اس میں نہ تھی سامنے اس تیغ کے جو تھا
جس نے کیا کچھ قصد وہ اک ضرب میں دو تھا

72
کوہ سر کفار کٹے مثل پر کاه
ہر غول میں تھا شور کہ العظمۃ للہ
دوڑے ملک الموت اُدھر جس پہ چلے شاہ
چز کوچۂ زخم اور نہ ملتی تھی کہیں راہ
سب کہتے تھے جرأت پہ نہیں قدرت رب ہے
رہوار قیامت ہے تو تلوار غضب ہے

73
جس شخص کے سر تک گئی وہ صاعقہ کردار
دو ہو کے مع اسپ گرا خاک پہ اک بار
بجلی تھا چھلاوا تھا کہ صر صر تھا وہ رہوار
اس سمت کبھی تھا تو کبھی فوج کے اس پار
فاقوں میں بھی آقا کی خوشی کرتا تھا گھوڑا
جو چاہتے تھے شاہ وہی کرتا تھا گھوڑا

74
تھیں لشکر اعدا میں صفیں درہم برہم
ہتھیار چھٹے ہاتھوں سے پسپا ہوئے اظلم
تکبیر کے نعرے شہ دیں کرتے تھے پیہم
جو زندہ تھے ڈر سے وہ ہوئے جاتے تھے بیدم
تلوار چمکتی تھی جو فرزند علےؑ کی
چلاتے تھے اعدا کہ دہائی ہے نبیؐ کی

75
فرماتے تھے اس وقت شہ کرب و بلائی
کسی شخص کے نانا کی یہ دیتے ہو دوھائی
کیوں قوت دست شہ مرداں نظر آئی
سیّد کے ستانے کی سزا کچھ کہو پائی
کیوں تین شب روز کا پیاسا نہیں شپیرؑ
کیون احمدؐ مرسل کا نواسا نہیں شپیرؑ

76
بتلاؤ مری کون مدد کرنے کو آیا
اکبر نے کہ عباسؑ نے دکھ درد بٹایا
کس بے کس و تنہا نے تمہیں رن سے بھگایا
کس نے تمہیں زور اسد اللہ دکھایا
اس وقت بھی کچھ جنگ میں ہرگز نہیں کد کی
کیا مارتا تم کو کہ ہو امت مرے جد کی

77
کیا رحم ہے اعدا سے یہ جب کر چکے تقریر
امت کے لئے رونے لگے حضرت شپیرؑ
گویا ہوئی تب یوں اسد اللہ کی شمشیر
یا سرور دیں آپ کے دشمن ہیں یہ بے پیر
آپ ان کے لئے روتے ہیں یہ ماجرا کیا ہے
حضرت نے کہا پاس رسولؐ دوسرا ہے

78
تشریف یہاں لائے ہیں سلطان رسالت
نانا کی مجھے روح سے ہوتی ہے ندامت
کچھ غیر نہیں سب مرے نانا کی ہے امت
ہم وہ ہیں کہ دشمن سے بھی رکھتے ہیں محبت
بر باد مجھے کر کے نہ پھولے نہ پھلیں گے
میں اس لئے روتا ہوں کہ دوزخ میں جلیں گے

79
کہکر یہ سخن میان میں شہ نے رکھی تلوار
سب اسلحہ گھوڑے پہ رکھا کھول کے اکبار
رہوار لگا رونے تو بولے شہ ابرار
اس میرے بزرگوں کے تبرّک سے خبردار
رو رو کے تو اس وقت نہ ٹکڑے مرا دل کر
کوڑا کبھی مارا ہو جو تجھ کو تو ........... کر

80
اب جا کہ مرا حال نہیں جائے گا دیکھا
قاتل ترے اسوار کے سینے پہ چڑھے گا
ڈیوڑھی پہ کھڑا ہو جیو تو روک کے رستا
تا دیکھے نہ سر کٹتے مرا دختر زہرؑا
کہدیجو بہن سے کہ تبرّک یہ دیا ہے
اور گھر سے نکلنے کو تمہیں منع کیا ہے

81
رو کر کہا گھوڑے نے کہ اے عاشق باری
حضرت نے چھڑی پھول کی مجھ کو نہیں ماری
آقا تری کس منھ سے کروں شکر گزاری
اور آج تو ہے آخری حضرت کی سواری
مجھ سے یہ نہ ہو گا کہ میں منھ موڑ کے جاؤں
حضرت کو مصیبت میں یہاں چھوڑ کے جاؤں

82
مولا مجھے منھ اپنا ہے حیدؑر کو دکھانا
خدمت میں محمدؐ کی ہے یاں سے مجھے جانا
پھر مجھ کو وفادار کہے گا نہ زمانا
فرمائیں گے فردوس میں یہ آپ کے نانا
دشمن ہوئی سب خلق یہ قدرت ہے خدا کی
گھوڑے نے بھی پیارے سے ہمارے نہ وفا کی

83
بچپن سے ہوے آپ مری پیٹھ پہ اسوار
بوڑھا ہوا اب زندگی مجھ کو نہیں درکار
اسوار نہ ہو اور رہے خلق میں رہوار
ہے کون مرا قدر شناس اے شہ ابرار
حضرت نہیں جاتے ہیں نہ گھر جاؤنگا میں بھی
سر اپنا پٹک کر یہیں مرجاؤں گا میں بھی

84
اے اہل عزا اشک بہانے کی یہ جا ہے
رویا ہوں میں تنہا پسر شیر خدا ہے
تلواریں ہزاروں ہیں اور اک خشک گلا ہے
اور سامنے لاشہ علی اکبرؑ کا پڑا ہے
فرماتے ہیں بابا کو بچاتے نہیں اکبرؑ
ہم گھوڑے سے گرتے ہیں تم آتے نہیں اکبرؑ

85
کہ لاشۂ عباسؑ سے کرتے ہیں یہ فریاد
اے قوت بازو تمہیں آکر کرو امداد
تم دیکھتے ہو ہم پہ جو کچھ ہوتی ہے بیداد
مظلوم کو گھیرے ہیں ہزاروں ستم ایجاد
لاشہ علی اکبرؑ کا اٹھانے نہیں دیتے
جاتا ہوں جو خیمہ میں تو جانے نہیں دیتے

86
بوچھار سے تیروں کی مشبک جو ہے سینہ
گرتا ہے لہو بن کے رکابوں سے پسینہ
چلاتی ہے ڈیوڑھی پہ یہ رو رو کے سکینہؑ
بابا مجھے بے آپ کے دشوار ہے جینہ
شہ کہتے ہیں بی بی ہمیں آنا نہیں ملتا
تلواروں سے بچ کر کہیں جانا نہیں ملتا

87
وہ لو وہ کڑی دھوپ وہ زخموں کی اذیت
وہ بیکسی و یاس وہ تنہائی کو غربت
تیروں کی وہ بوچھار وہ تلواروں کی ضربت
دو دن کا وہ فاقہ غضب اور پیاس کی شدت
حالت ہے عجب پیاس سے فرزند علیؑ کی
متھ سے نکل آئی ہے زباں سبط نبیؐ کی

88
چھڑکاؤ ادھر ہے تو ادھر اشک فشانی
شہ پیاسے ہیں سیراب ہیں وہ ظلم کے بانی
سیّد کو نبی زادے کو دیتے نہیں پانی
کہتے ہیں کہ ہے نسل علےؑ ہم کو مٹانی
سیا یہ ہے ادھر چتر کا ہر دشمن دیں پر
پڑتی ہے ادھر دھوپ شہ عرش نشیں پر

89
طعنے کے سخن منھ پہ سنا جاتا ہے کوئی
ہنس ہنس کے مسافر کو رلا جاتا ہے کوئی
تلوار برابر سے لگا جاتا ہے کوئی
خوں جسم مبارک کا بہا جاتا ہے کوئی
خشکیدہ زباں فوج کو دکھلاتے ہیں مولا
رہوار پہ جھک جھک کے سنبھل جاتے ہیں مولا

90
ناگاہ گرے گرم زمیں پر شہ ابرار
آثار قیامت کے ہوئے رن میں نمودار
اور ہائے پے قتل بڑھا شمر ستمگار
گردن پہ نمازی کے پھرا خنجر خوں خوار
فرزند زبر دست ید اللہ کو مارا
شپیرؑ کو کیا احمد ذی جاہ کو مارا

91
لاشے پہ بہن آئی ہے چہرے پہ ملے خاک
کہتی ہے کہ ہے ہے پر سیّد لولاک
محتاج کفن کو ہے ترا پیکر صد چاک
تم مر گئے اور رہ گئی یہ خواہر غمناک
اے کاش کہ دنیا میں یہ ناشاد نہ ہوتی
تم پر یہ مرے سامنے بیداد نہ ہوتی

92
سیّد میں ترے پیکر بے سر کے تصدق
چہرے کے فدا زلف معنبر کے تصدق
قربان علم کے ترے لشکر کے تصدق
اکبرؑ کے تصدق علی اصغرؑ کے تصدق
کچھ فکر بہن کی شہ والا نہیں کرتے
اس بلوے میں ہمشیر کا پردا نہیں کرتے

93
خاموش انیس آہ بہت رنج و محن ہے
مجلس میں بپا ماتم سلطان زمن ہے
صد شکر کہ تو ناظم اقلیم سخن ہے
ہاں موتیوں سے بھرنے کے قابل یہ دہن ہے
رکھ دل کو عنی ذکر امام ازلی میں
قدر اس کی ہے سرکار حسینؑ ابن علی میں


رباعی
جز مدح سخن منھ سے کوئی کم نکلے
ہر دم سینے سے آہ پرنم نکلے
روحی بفداک یا حسینؑ ابن علےؑ
نکلے تو محبت میں تری دم نکلے

رباعی
افسوس یہ عصیاں یہ تباہی دل کی
کی خوب انیس خیر خواہی دل کی
کپڑے اجلے پہن کے نازاں ہوئے تم
بڑھتی گئی دن رات سیاہی دل کی

رباعی
پیری آئی عذار ہے نور ہوئے
یاران ستباب پاس سے دور ہوئے
لازم ہے کفن کی یاد ہر وقت انیس
جو مشک سے بال تھے وہ کافور ہوے

MarsiyaeMarsiya
www.emarsiya.com