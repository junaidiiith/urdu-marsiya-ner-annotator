جلد ششم
مرثیہ میر انیس


۱
اے مومنو کیا مرتبہ سبط نبی ہے
کیا خالق اکبر نے شرافت اُسے دی ہے
نانا ہین نبی فاطمہ مان باپ علی ہے
طفلی سے وہ مقبول جناب احدی ہے
جبریل سوا کیا کوئی اس راز کو جانے
جس چیز پہ ضد کی وہی بھیجی ہے خدا نے
۲
درگاہ الٰہی مین یہ تھی عزت و توقیر
اُٹھتی تھی جو طاعت کے لیے مادرِ دلگیر
جبریل سے فرماتا تھا یہ مالک تقدیر
جھولے کو جُھلا تُو کہ نہ بیچین ہو شبیر
زہرا کی پسر سے کوئی پیاسا نہین ہمکو
ایذا اُسے ہووے یہ گوارا نہین ہمکو
۳
نادار ہے محتاج ہے خاتون قیامت
اور کرتی ہے وہ آسیا گرانی کی محنت
تو کہیو کہ خادم کو عنایت ہو یہ خدمت
تم دودھ پلاؤ کہ ہو شپیر کو راحت
خدمت مجھے جھولے کو جھُلانے کی جو دی ہے
شپیر نہ روئے یہی خالق کی خوشی ہے
۴
کیا رتبہ ہے جبریل نے جھولے مین جھُلایا
اور فاطمہ نے سینۂ اقدس پہ سلایا
جو ناز کیا شیر خدا نے وہ اُٹھایا
اللہ کے محبوب نے کاندھے پہ چڑھایا
یہ لطف و کرم تھا یہ عنایت تھی خدا کی
مقبول وہین ہوگئی جسوقت دعا کی
۵
اک سال ہوئی شہر مدینہ مین گرانی
دانا ہوا نایاب کہ برسا تھا نہ پانی
خلقت نے مناجات بھی کی نذر سبھی مانی
جز اشک زمین پہ نہوئی قطرہ فشانی
غلہ کے لئے خلق ترستی تھی زمین پر
پانی کے عوض آگ برستی تھی زمین پر
۶
تھا قحط سے ہر سمت مدینہ میں تلاطم
آدم کو نہ آتی تھی نظر صورت گندم
پژمردہ زراعت تھی سراسیمہ تھے مردم
شادابیٔ گلزار جہان ہوگئی تھی گُم
ہر غنچہ کا مُنھ زرد تھا اور خشک زبان تھی
ایام بہاری مین نالون پہ خزان تھی
۷
سب ملکے گئے پاس محمد کے بصد غم
کی عرض کہ اے کعبۂ روین قبلۂ عالم
ہین آپ تہی دستیِٔ  اُمّت سے تو محرم
پانی جو نہ برسے گا تو جینے کے نہین ہم
آپ آیۂ رحمت ہین عطا کیجیے مولا
مِینھ برسے خدا سے یہ دعا کیجیے مولا
۸
حضرت نے اُنھین مضطرب الحان جو پایا
دل آپکا امت کی غریبی پہ بھر آیا
شپیر کا مُنھ چوم کے اسطرح سنایا
اللہ نے ہے عقدہ کشا تمکو بنایا
حق سے طلبِ بارش باران کرو پیارے
مشکل مری امت پہ ہے آسان کرو پیارے
۹
زانوے پیمبرؐ سے اُٹھے سبطِ پیمبرؐ
قبلہ کی طرف مُنھ کیا اور کھولدیا سر
خالق سے کہا چھوٹے سے ہاتھون کو اُٹھاکر
بندوں پہ بس اب رحم کر اے خالقِ اکبر
راحت کی گرانی ہوئی ارزانی ہے غم کی
محتاج ہے خلقت تری الطاف و کرم کی
۱۰
جسدم یہ محمد کے نواسے نے دعا کی
گردونپہ گھٹا چھا گئی قدرت سے خدا کی
برسانے لگی ابر کو تحریک ہوا کی
اور رعد نے بجلی کی چمک سے یہ ندا کی
عالم کی طرف رحمت حق کی جو نظر ہے
فرزند پیمبرؐ کی دعا کا یہ اثر ہے
۱۱
مینہ برسا جو صدقے سے حسین ابن علی کے
سب دوڑ کے قدمونپہ گرے سیدانی کے
شپیر سے احمدؐ نے کہا مارے خوشی کے
سینے سے تو لگ جاؤ رسولِ عربی کے
گردن کو سوے قبلہ جُھکانیکے مین صدقے
اِن چھوٹے سے ہاتھون کے اُٹھانے کے مین صدقے
۱۲
شپیر گلے لگنے کو ہنستے ہوئے آئے
مُنھ چوم کے ہاتھ آنکھوں سے حضرت نے لگائے
آنسو بھی مگر متصل آنکھوں سے بہائے
اصحاب نے پوچھا تو سخن لب پہ یہ لائے
بخشا ہے خدا نے یہ اثر جسکی زبان مین
ایک روز یہی پانی کو ترسے گا جہان مین
۱۳
جن ہاتھون سے تم سب کے لئے کی ہے مناجات
تلوارون سے کٹ جائینگے اک روز یہ ہاتھ
پانی نہین ملنے کا کئی دن سے اسیہات
برسائینگے مینھ تیرونکا اس پیاسے پہ بدذات
بجلی سی ہر اک تیغ ستم آئیگی اسپر
میدان مین گھٹا شام کی چھا گئی اسپر
۱۴
اے مومنو آقا کی سنی تمنے فضیلت
بچپن سے گنہگارون کے تھی حال پہ رحمت
تھی اِنپہ ہر اک امر مین خالق کی عنایت
جب مانگی دعا ہوگئے دایابِ اجابت
یہ عزت و توقیر ہے اُس عقدہ کشا کی
خالق نے اوسے عید کو پوشاک عطا کی
۱۵
تھا حیدر و زہرا و نبیؐ کا جو وہ پیارا
رنج اُسکا خدا کو بھی نہوتا تھا گوارا
بھائی کو ملا بچۂ آہو جو قضا را
پوچھا جو حسن سے نہ رہا ضبط کا یارا
بھائی کہو بچہ یہ تمھین کس نے دیا ہے
لایا تھا کوئی نذر کو یا مول لیا ہے
۱۶
بولے یہ حسن ہم اُنھین ازبسکہ ہین پیارے
بچہ یہ دیا ہے ہمین نانا نے ہمارے
شپیر یہ سُن جانبِ مسجد جو سدھارے
الفت سے نبیؐ ہاتھ اُٹھا کر یہ پکارے
آ چھاتی سے لگ اے گل بستان محمدؐ
اس چاند سی صورت پہ فداحان محمدؐ
۱۷
پاس اپنے بلاتے رہے شاہنشہ خوشخو
شپیر رہے دور بھرے آنکھون میں آنسو
کہتے تھے نبی صدقے ترے اے مرے گلرو
کس نے تجھے آرزدہ کیا مجھے تو کہہ تو
بابا نے کیا شور کہ کچھ مان نے کہا ہے
کیون آن کے چھاتی سے لپٹتے نہین کیا ہے
۱۸
لو پاس تو آؤ تمھین چھاتی سے لگائین
ہم اونٹ بنین اور تمھین کاندھے پہ چڑھائین
عف عف کرین اور صھن مین مسجد کے پھرائین
لیجاؤ جدھر ہمکو اُدھر دوڑ کے جائین
دنیا مین محمد سا ہے رہوار تمھارا
جبریلؑ سا خادم ہے جلودار تمھارا
۱۹
کیون تیوری چڑھائے ہو مین اس غصہ کے فرہان
دل سینے مین بیتاب ہے نانا کا مریجان
آزردہ ہو وہ پیار کی چتون نہین اس آن
کس چیز کو دل چاہا ہے کس شے کے ہو خواہان
جو مانگو گے نانا وہ منگا دیوے گا تمکو
مین دے نہ سکونگا تو خدا دیوے گا تمکو
۲۰
نانا سے یہ کہنے لگا زہرا کا وہ دلدار
تھا مجھکو یقین سب سے زیادہ ہے مرا پیار
پھیلایئے ہاتھونکو نہ یا سیّد ابرار
مین آپکی چھوتی سے نہین لگنے کا زنہار
بچہ دیا آہوکا جنھین پیار اُنھین کیجیے
مُنھ چوم کے کاندھے پہ بھی سوار اُنھین کیجیے
۲۱
نزدیک تھا یہ کہکے کرے چشم کو پُرنم
گھبرا کے یہ فرمانے لگے قبلۂ عالم
لو آؤ مری جان کہا مان لو اسدم
بچہ تمھین ہرنی کا منگا دینگے ابھی ہم
یہ سُنکے بھی نانا کے نہ پاس آتے تھے شپیر
بڑھتے تھے نبیؐ جب تو ہٹے جاتے تھے شپیر
۲۲
اصحاب سے فرمایا کہ کام اس گھڑی آؤ
شپیر مرا روٹھا ہے سب ملکے مناؤ
مشکل ہے محمدؐ پہ تجسس کرو جاؤ
بچہ کوئی ہرنی کا جو ہاتھ آئے تو لاؤ
یہ روے گا مطلوب جو اسکا نہ ملیگا
ہلتا ہے ابھی دل مرا پھر عرش ہلے گا
۲۳
اصحاب سے فرماتے تھے یہ سرور عادل
جو حضرت جبریلؑ ہوے عرش سے نازل
کی عرض محمدؐ سے کہ آسان ہوئی مشکل
منظور خدا ہے کہ نہ شپیر ہو بیدل
دو خوشخبری شیر الٰہی کے پسر کو
بچہ لیے ہرنی چلی آتی ہے ادھر کو
۲۴
سنکر یہ خبر شاد ہوئے احمدؐ مختار
بچے کو لیے ہرنی بھی حاضر ہوئی یکبار
شپیر سے فرمانے لگے سیّد ابرار
بھجوا دیا اللہ نے تھے جسکے طلبگار
جو مانگتے ہو ہات ھوہ آتا ہے تمھارے
واللہ خدا ناز اُٹھاتا ہے تمھارے
۲۵
ہرنی نے لین آنکھین محمدؐ کے قدم پر
اور بچے نے شپیر کے قدمونپہ رکھا سر
فرمایا نبیؐ نے ترا آنا ہوا کیونکر
کی عرض یہ ہرنی نے کہ اے عاشق داور
کیا مصر و حلب کیا ختن و سرحدِ چین کا
پوشیدہ نہین آپ سے احوال کہین کا
۲۶
اللہ نے دو بچے کئے تھے مجھے امداد
قید غم اولاد سے تھی خلق مین آزاد
اک بچہ تو پہلے ہی پکڑ لایا تھا صیاد
دودھ اسکو پلاتی تھی کہ حق کا ہوا ارشاد
شپیر کے کچھ دلپہ الم ہونے نہ پائے
جلدی اسے پہونچا دے کہ وہ رونے نہ پائے
۲۷
پیارا ہے ہمین وہ اسداللہ کا پیارا
فرزند ہے اُسپر مرے محبوب نے وارا
خاتون قیامت کی وہ آنکھون کا تارا
معشوق ہم اُسکے ہین وہ عاشق ہے ہمارا
وہ رویا تو سب جن و ملک رونے لگینگے
لرزے گی زمین ساتون فلک رونے لگینگے
۲۸
یہ سنکے روانہ ہوئی مین وان سے بہ سرعت
طے ہوگئی اکدم مین کئی دن کی مسافت
ممکن ہے کہ حیوان کو نہ انسان سے ہو وحشت
گویا کوئی یان تک مجھے پہونچا گیا حضرت
اس طرح سے طے راہ کو ہوتے نہین دیکھا
پر شکر کہ شپیر کو روتے نہین دیکھا
۲۹
یہ سنکے پڑھا شکر کا حضرت نے دوگانہ
ہرنی ہوئی وان چھوڑکے بچے کو روانہ
شپیر سے احمدؐ نے کہا صدقے ہو نانا
اللہ پہ تھا شاق ترا اشک بہانا
کس مرتبہ تمپر کرم ذات خدا ہے
لو ہرنی کا بچہ یہ عنایات خدا ہے
۳۰
تھے نرگسی آنکھونمین بھرے جیسے تو آنسو
ہنسنے لگے آیا جو نظر بچۂ آہو
افراط بشاشت سے ہوا سُرخ وہ گلرو
فرمانے لگے اُس سے یہ پیغمبرؐ خوشخو
ہمنے دیا بچہ تمھین تم کیا ہمین دوگے
لو اب بھی لگوگے کہ نہ چھاتی سے لگوگے
۳۱
فرمایا نبی نے جو نواسے سے یہ ہنسکر
شرما گیا زہرا کا پسر سر کو جُھکاکر
پھر جوش محنبت سے پھرے گرد پیمبرؐ
اور دست ادب باندھ کے قدمون پہ رکھا سر
کی عرض کہ نادم ہون کیون بے ادبی کی
اب بخشئے تقصیر حسین ابن علی کی
۳۲
کس پیار سے حضرت نے مجھے پاس بلایا
اور دست مبارک کو کئی بار بڑھایا
روٹھا رہا مین چھاتی سے لگنے کو نہ آیا
کیون آپ نے بچپن سے مرا ناز اُٹھایا
سن پائین تو بابا نہ دل افسردہ ہون مجھسے
ڈرتا ہون نہ امّان کہین آزردہ ہون مجھسے
۳۳
فرمایا محمدؐ نے یہ چھاتی سے لگاکر
تم جرم و خطا سے ہو بری اے میرے دلبر
اللہ کے ہو لاڈلے اور جان پیمبر
مان باپ بھی قربان ہین فدا مین بھی ہون تمپر
روٹھے جو نبی سے تو عبث فکر ہے بیٹا
معصوم سے تقصیر کا کیا ذکر ہے بیٹا
۳۴
یہ سنکے ہوا شاد بہت دلبر زہرا
مجرا کیا اور لیکے چلا ہرنی کا بچہ
شپیر نے جو دیکھا تو یہ شپیر سے پوچھا
نانا ہی نے تمکو بھی دیا ہووے گا بھیّا
بولے کرین کس مُنھ سے ثنا رب عُلا کی
نانا کی وہ بخشش یہ عنایت ہے خدا کی
۳۵
یہ پیٹنے اور رونے کی جاگہ ہے محبو
بچپن مین خدا نے جسے رونے نہ دیا ہو
کیا کیا دیے آزار ستمگارون نے اُسکو
رویا غمِ اولاد مین وہ سیّد خوشخو
بچّہ جسے ہرنی کا ملا آگے نبیؐ کے
میدان مین چھُری چل گئی بچون پہ اُسی کے
۳۶
مطلع
کیا خاطر شپیر تھی منظور خدا کو
حکم آتا تھا ہر روز رسول دوسرا کو
ہم چاہتے ہین ابن بتول عذرا کو
آزردہ کرے کوئی نہ اس ماہ لقا کو
ہم اسپہ سدا لطف و عنایات کرینگے
دنکو جو یہ چاہے گا تو ہم رات کرینگے
۳۷
بچپن ہی سے تھا عاشق حق فاطمہ کا لال
تھا ماہ صیام اور بہت کم تھا سن و سال
ہر چیز پہ ہٹ کرنے مین ہے عادت اطفال
مادر سے یہ کہنے لگا وہ صاحب اقبال
کل ذائقۂ تشنہ لبی چکھینگے ہم بھی
کل رُوزۂ رمضان رکھینگے ہم بھی
۳۸
مان سمجھی کہ روزے سے ہے اطفال کو کیا کام
خاطر سے کہا بیٹے کے اچھا مرے گلفام
اک نان جوین کھاکے کیا رات کو آرام
بیدار ہوے جبکہ ہوا صبح کا ہنگام
خالق کے تو عاشق تھے وضو جلدی سے کرکے
طاعت کو کھرے ہوگئے ہمراہ پدر کے
۳۹
بابا کی طرح کرچکے جسوقت عبادت
کی حق سے دعا ہاتھ اُٹھا کر بے است
کچھ دن جو چڑھا بولی یہ خاتون قیامت
مان صدقے گئی بھوک لگی ہوگی بشدت
عادت کو نہ اے لال فراموش کرو تم
تیار ہے کھانا مریجان نوش کرو تم
۴۰
کی عرض کہ امان تمھین کیا یاد نہین واہ
روزے سے ہین ہم کھانا نہین کھائینگے واللہ
ہے توڑنا روزے کا گنہ آپ ہین آگاہ
نیت مین ہے افطار کرین نانا کے ہمراہ
اب آپ بھلا کھانے کی تدبیرین کیا ہین
اے والدہ ہم آج تو مہمان خدا ہین
۴۱
یہ سنکے لگین دیکھنے مُنھ بیٹے کا زہرا
فرمایا کہ قربان گئی کہتے ہو یہ کیا
اس گرمی مین تمسے نہ رکھا جائیگا روزا
اُٹھکر سحری بھی تو نہین کھائی ہے بیٹا
لب خشک جو دیکھونگی جگر میرا پھٹے گا
دن گرمی کا صدقے گئی کس طرح کٹے گا
۴۲
تھا صاحب غیرت اسد اللہ کا جایا
نہ پانی پیا اور نہ کچھ کھانے کو کھایا
پر تھا نہ کبھی پیاس کا صدمہ جو اُٹھایا
لب سوکھ گئے مہر تمازت پہ جو آیا
طاقت ہوئی کم ضعف مین قوت ہوئی پیدا
اور نرگسی آنکھون میں نقاہت ہوئی پیدا
۴۳
پہونچا دل نازک پہ زبس ....... کا صدمہ
کھلایا حرارت کے سبب پھول سا چہرا
ایک ایک سے کہتی تھی یہی فاطمہ زہرا
ہے ہے مرا شپیر نہین کھولتا روزہ
اب غش اسے آجائیگا حیدر کو بلاؤ
مسجد سے کوئی جلد پیمبرؐ کو بلاؤ
۴۴
بچہ مرا بیحال ہے مین کیا کرون لوگو
کم سن یہ مرا لال ہے مین کیا کرون لوگو
لب خشک ہین مُنھ لال ہے مین کیا کرون لوگو
ہر دم مجھے اک سال ہے مین کیا کرون لوگو
گرمی سے کنول اسکا بُجھا جاتا ہے ابتو
ڈھلتا نہین دن اور یہ ڈھلا جاتا ہے ابتو
۴۵
سنکر یہ خبر آئے علی اور پیمبرؐ
کہنے لگے شپیر کو چھاتی سے لگا کر
لو پانی پیو کھانے کو کھاؤ مرے دلبر
تم بچّے ہو روزہ ابھی واجب نہین تمپر
مان باپکو کاہے کو رولاتے ہو ابھی سے
کیون پیاس کی تکلیف اوٹھاتے ہو ابھی سے
۴۶
شپیر نے کی عرض کہ اے سیّد اکرم
روزہ تو کسی طرح نہین توڑنیکے ہم
ہم کر چکے ہین نیت قربت نکرو غم
طاقت ہمین دیویگا خداوند دوعالم
ضایع یہ ریاضت نہین کی جاتی ہے نانا
اللہ سے اپنے ہمین شرم آتی ہے نانا
۴۷
جو امر ہو للہ اُسے چھوڑیے کیونکر
جو مُنھ سے کہا اُسکا نکرنا نہین بہتر
پسپا نہون اس راہ مین کٹجائے اگر سر
گردن نہ ہلائین جو چلے خلق پہ خنجر
تکلیف کا روزے کی تردد ہمین کیا ہو
تم پیاسے ہی مر جائین اگر حکم خدا ہو
۴۸
زہرا نے کہا اے مرے صابر ترے قربان
جو کہتے ہین نانا کا کہا مان لو اس آن
بیتاب ہون صدقے گئی مان پر کرو احسان
روزے کا ثواب اپنی مین دیتی ہون مریجان
تم کھانا نہ کھاؤگے تو غم کھائیگی زہرا
تمکو جو غش آئیگا تو مر جاے گی زہرا
۴۹
سمجھاتے تھے سب اور نہ تھے مانتے شپیر
لب خشک تھے اور پیاس سے احوال تھا تغیر
کہتے تھے پیمبرؐ کوئی بنتی نہین تدبیر
تو رحم کر اس بچے پہ اے مالک تقدیر
بیتاب ہون مشکل مرے شپیر کی حل ہو
نہ اسکو کچھ ایذا ہو نہ روزے مین خلل ہو
۵۰
یا رب تو ہے عالم کہ یہ ہے بیکس و مظلوم
صحرا مین اسی پیاسے کا کٹ جائیگا حلقوم
گرمی مین رہیگا کئی دن پانی سے محروم
عاشق ہے ترا روز تولد سے یہ معصوم
منظور اسے مشق اُسی پیاس کی اب ہے
بچپن مین یہی روزے کے رکھنے کا سبب ہے
۵۱
اُسدم یہ ہوا قدسیون کو حکم خدا کا
روزے سے نواسا ہے رسول دوسرا کا
سن گرچہ ہے کم فاطمہ کے ماہ لقا کا
پابند ہے پر سلسلۂ صبر و رضا کا
کی اُسنے وہ ہمت کہ ثنا کرتے ہین ہم بھی
آج اسکے عوض دیکھو تو کیا کرتے ہین ہم بھی
۵۲
ناگاہ ہوا نیّر اعظم کو یہ احکام
مغرب کو روانہ ہو نہین دیر کا ہنگام
مرجھا گیا ہے پیاس سے زہرا کا گل اندام
یہ سنتے ہی خورشید چھپا دن کی ہوئی شام
حیدر تھے خوشی شاد اُدھر بنت نبیؐ تھی
گویا کہ شب عید کی اُس روز خوشی تھی
۵۳
احمدؐ نے سوئے قبلہ کیا شکر کا سجدا
فرمایا نواسے سے کہ اب کھولیے روزا
شپیر نے کی عرض کہ اے سید والا
دستور ہے رکھتا ہے جو روزہ کوئی لڑکا
کچھ کچھ اُسے مان باپ بھی بھائی بھی ہین دیتے
حضرت ہمین کچھ روزہ کشائی نہین دیتے
۵۴
فرمایا پیمبرؐ نے کہ اے جان پیمبرؐ
اللہ نے بخشا ہے مجھے چشمۂ کوثر
ہے برف سے آب اُسکا سفید اور معطر
شیرینی مین وہ ہے شکر و قند سے برتر
مالک کیا ہے اُسکا مجھے رب غنی نے
وہ آج دیا تمکو رسول مدنی نے
۵۵
مُنھ چوم کے حیدر نے کہا اے مرے پیارے
ہے باغ لگایا ہوا دادا کا تمھارے
ہین واقع امراض پھل اُس باغ کے سارے
مین نے وہ بخشا تجھے اے عرش کے تارے
تو بسکہ ریاضی نبوی کا گل تر ہے
یہ پہلے پہل روزے کے رکھنے کا ثمر ہے
۵۶
خاتون قیامت نے یہ فرمایا کہ بیٹا
محتاج ہون نادار ہون ہے تمپہ ہویدا
ہے آب و نمک مہر میمن میرے جو جہان کا
وہ روزہ کشائی مین تمھین دیتی ہے زہرا
حیدر نے کہا آب و نمک سبکو یہ دے گا
پر طرفہ مزا ہے کہ اسی کو نہ ملے گا
۵۷
جبریل نے احمدؐ سے کہا اے شہ والا
اللہ نے ہے طق کیا ایک ستارا
سو وہ کئی سو دن کے ہے بعد نکلتا
مین نے کئی سو بار اوس اختر کو دیکھا
اس عرصہ مین جو طاعت حق مجھسے ہوئی ہے
اجر اُسکا جو ہے نذر حسین ابن علی ہے
۵۸
اُسوقت صدا عالم بالا سے یہ آئی
اب دیکھ کرم کی مرے تو جلوہ نمائی
سب دے چکے اب دیتے ہین ہم روزہ کشائی
وہ روزہ کشائی ہے یہ اے میرے فدائی
جس روز عیان حشر کے آثار کرینگے
بخشش کا اُمم کے تجھے مختار کرینگے
۵۹
چاہیگا جسے تو اُسے بھیجے گا سوے نار
چاہیگا جسے دیگا اُسے خلد کا گلزار
دوزخ کا بھی مختار ہے جنت کا بھی مختار
ہر امر مین ہمکو تری خوشنودی ہے درکار
دشمن ہین ترے گو کہ بہت اور ہین کم دوست
پر دوست وہ ایسے ہین جنھین کہتے ہین ہم دوست
۶۰
سرور نے یہ سنکر سرتسلیم جُھکایا
اور کہکے یہ ہاتھونکو سوے قبلہ اُٹھایا
بندے نے جو کچھ روزہ کشائی مین ہو پایا
اجر اُسکا محبونکو دیا بار خدایا
اشک آنکھون سے اُنکے مرے ماتم مین بہین گے
وہ حشر تلک میرے عزا وار رہین گے
۶۱
سونچو حضرات اب یہ ذرا غور کی جا ہے
آقا کا تمھارے شرف و مرتبہ کیا ہے
وہ ماہ کہ جسکے لیے خورشید چھپا ہے
پانی کو ترستا ہوا دنیا سے گیا ہے
تھے پیاس سے سوکھے ہوئے لب خشک گلا تھا
تھا تیسرا فاقہ کہ وہ مرنے کو چلا تھا
۶۲
مطلع
شپیر کو کیا عز و شرف حق نے دیا ہے
فردوس برین کا اُسے مختار کیا ہے
مالک ہے وہ کوثر کا وہی عقدہ کشا ہے
عاشور کو پر تشنہ دہن ذبح ہوا ہے
تھے پیاس سے سوکھے ہوے لب خشک گلا تھا
تھا تیسرا فاقہ کہ وہ مرنے کو چلا تھا
۶۳
اُس روز محمد تھے نہ حیدر تھے نہ زہرا
سب مر چکے تھے آپ فقط تھے تنِ تنہا
خیمے سے جو نکلے تھے تو تھا کوئی نہ اتنا
جو آپ کے گھوڑے کی رکاب آکے پکڑتا
تنہائی پہ بھائی کی یہ گھبرائی تھی زینب
خود تھامنے گھوڑے کی رکاب آئی تھی زینب
۶۴
کہتی تھی یہ آنکھین قدم شاہ پہ ملکر
اب تمسے بچھڑتی ہے بہن ہاے برادر
فرماتے تھے شہ تمسے مین شرمندہ ہوں خواہر
میرے لئے خیمے سے نکل آئین کھلے سر
بس بنت رسول دو جہان بھی یہی کرتین
جو تمنے کیا بھائی اسے مان بھی یہی کرتین
۶۵
زینب نے کہا مجھے نہ کچھ ہوسکا بھائی
شرمندہ ہون کچھ آپ کے مین کم نہ آئی
بیٹون کو فدا کرکے بھی تسکین نہ پائی
میری کہان دولت کہان زہرا کی کمائی
غم کھاتی ہے اور خون جگر پیتی ہے زینب
تم جاتی ہو مرنے کے لیے جیتی ہے زینب
۶۶
ہوتے جو محمدؐ تمھین آفت سے بچاتے
آنچ آتی نہ کچھ تم پہ گلا اپنا کٹاتے
دم مان کا نکل جاتا جو تم مرنے کو جاتے
تلوارین علی کھاتے حسن برچھیان کھاتے
بے حکم جلو مین بھی بہن جا نہین سکتی
زندہ ہے تو کس کام کی کام آنہین سکتی
۶۷
دو اتنی اجازت کہ بہن بھی چلے ہمراہ
تنہائی ہے ایسی کہ کوئی ساتھ نہین آہ
اوجھل ہوئے گر آنکھ سے تم اے شہِ ذیجاہ
سر یپٹ کے مر جاے گی بنت اسد اللہ
کرتے ہو ارادہ جو مجھے چھوڑ کے رن کا
دنیا مین سو آپ کے ہے کون بہن کا
۶۸
حضرت نے کہا کیا کرون گر مرنے نجاؤن
گم ہوگئے جو ساتھ تھے کیونکر اُنھین پاؤن
بازو نہین جینے کے نکیون ہاتھ کٹاؤن
غم کھانے سے بہتر ہے کہ مین برچھیان کھاؤن
بیکس ہوا قوت بخدا کم ہوئی میری
عباس کے مرنے سے کمر خم ہوئی میری
۶۹
ہم جیتے ہین اکبر ہوے جنت کے مسافر
آخر ہوے وہ کیا کہ ہمین کر گئے آخر
باطن مین تو مردہ ہین جیے گو کہ بہ ظاہر
تنہا ہمین جانی دو خدا حافظ و ناصر
انسان کی بجز مرگ رہائی نہین ہونی
کیا بھائی سے بہنون کی جدائی نہین ہونی
۷۰
جو زندہ ہے اکدن جان سے اُسے جانا
پہلے کوئی اور کوئی ہوا بعد روانہ
دیکھو کہ نہ امّان ہین نہ بابا ہین نہ نانا
وان جانا ہے جس ملک سے پھر کر نہین آنا
دیکھا نہین کیا صبر بتول عذرا کو
بس ہمکو بُھلا دو کرو اب یاد خدا کو
۷۱
سر پیٹ کے تب کہنے لگی دختر زہرا
پردیس مین تم چھوڑے مجھے جاتے ہو بھیّا
کچھ مجکو وصیت تو کرو صدقے ہو بھیّا
بعد آپ کے جیتی رہے زینب توکرے کیا
تربت پہ رہون آپکی جاروب کشی کو
یا جاؤن وطن لیکے مین ناموس نبی کو
۷۲
سب مرچکے قاسم ہین نہ عباس نہ اکبر
عابد ہے سو بیمار ہے وہ بیکس و مضطر
پینے کو تو پانی نہین دیتے ہین ستمگر
کس طرح تمھین غسل بھلا ہوگا میسر
ہے کون جو فکر کفن و گور کرے گا
مظلوم ہو تربت مین تمھین کون دھرے گا
۷۳
ہو حکم تو مین لاش پہ سر پیٹتی آؤن
زہرا کی ردا آپ کی میت پہ اُڑھاؤن
تیار کرون قبر کو تابوت بناؤن
پانی کی گدائی کے لیے نہر پہ جاؤن
اعدا سے کہون سہہ چکے دُکھ تشنہ لبی کے
اب غسل تو دینے دو نواسے کو نبی کے
۷۴
شہہ نے کہا اس بات کا غم کھانا نہ زینب
پانی نہ ملا جسکو اُسے غسل ملے کب
مر جانے سے ہے کام کفن سے نہین مطلب
تقدیر مین لکھا ہے کہ سر تن سے کٹے جب
ہووے یہ ستم دوش محمدؐ کے مکین پر
چالیسوین تک لاش رہے جلتی زمین پر
۷۵
بے گور مری لاش کو گر ہو گی اذیت
قبرون مین محبون کو مرے ہوویگی راحت
ہوگا نہ میسر جو ہمین آخری خلعت
پائینگے عزاوار مرے حلۂ جنت
فدیہ رہ حق مین جو عزیزون کو دیا ہے
اُمّت کی شفاعت کا یہ سامان کیا ہے
۷۶
اور اسکے سوا اک یہ ستم ہوویگا مجھپہ
گھوڑون سے مری لاش کو روندینگے ستمگر
خیمے کو جلادینگے لٹے گگا زر و زیور
تم قید مین جاؤگی سوے شام کھلے سر
آغوش لحد مین ہمین سونا نہ ملے گا
لاشے پہ ہمارے تمھین رونا نہ ملے گا
۷۷
اسپر بھی خوشی ہون مین خدا اس سے ہے آگاہ
اس راہ مین ایذا مجھے سب سہل ہے واللہ
بیچین سے اسی روز کی مین دیکھتا تھا راہ
سو بار کٹے سر تو زبان سے نہ کرون آہ
گھر بار تصدق ہے مری جان فدا ہے
شادی مجھے اسکی ہے کہ امت کا بھلا ہے
۷۸
اور تمسے بہن اب یہ وصیت ہے ہماری
کیجیو نہ مرے بعد بہت گریہ و زاری
ہردم کلمہ شکر کا لب پر رہے جاری
خوش ہوتا ہے صابر سے بہت حضرت باری
تم واقف سر رشتہ تسلیم و رضا ہو
مُنھ ڈھانپیو بالونسے جو سر پر نہ ردا ہو
۷۹
رسّی سے بندھین ہاتھ تو کچھ کیجیو نہ شکوا
حال اسکا بہن تمپہ قیامت مین کھلے گا
معلوم ہے امّان پہ جو کچھ حادثہ گذرا
بابا کا گلا رسّی سے بندھتے ہوئے دیکھا
تقسیم صعوبات مین حصہ ہے تمھارا
بیٹی ہو یداللہ کی ورثہ ہے تمھارا
۸۰
اب کیا کہون دل میرا بھر آتا ہے اس آن
ہر چند کہ ہر بندے کا خالق ہے نگہبان
پر جانتی ہو تم کہ سکینہ ہے مریجان
کم سن ہے مرے بعد بہت اسکا رہے دھیان
ممکن نہین پھر اب جو مجھے پائے سکینہ
مین اس سے چھٹا مجھسے چھٹی ہاے سکینہ
۸۱
روتا ہوا زینب مین اُسے چھوڑ کے آیا
اس عمر مین دو روز سے پانی نہین پایا
چھاتی پہ جسے تین برس تک ہے سُلایا
تقدیر نے آج اُس سے بہن ہمکو چھوڑایا
چھاتی مری سونیکے لیے پاے گی کیونکر
زندان مین اُسے خاکپہ نیند آئیگی کیونکر
۸۲
زینب یہ وصیت نہ مری دل سے بھلانا
بھائی کے عوض تم اُسے سینہ پہ سُلانا
گھر چلنے لگے جب تو کہین اُسکو چھپانا
معصوم کو ظالم کے طمانچہ سے بچانا
نازک ہے وہ جان اُسکی نکل جائیگی تن سے
وہ ننھی سی گردن کوئی باندھے نہ رسن سے
۸۳
دھڑکا ہے مجھے یہ کہ کوئی دشمن ایمان
دُرکے لیے اُسکو نہ کرے خون مین غلطان
تم پہلے ہی دے ڈالیو اُسے زینب ذیشان
تادست عدو سے مری پیاری کی بچے جان
احسان یہ مری روح پہ تم کیجیو زینب
آفت سے بھتیجی کو بچا لیجیو زینب
۸۴
جب کرچکے بیٹی کی سفارش شہ والا
گردن کو جُھکا کر کہا زینب سے کہ بھینا
اک اور وصیت ہے مگر کہہ نہین سکتا
زینب نے کہا صدقے بہن کہیے وہ ہے کیا
کچھ قید کا بھی غم نہین دکھ درد بہرونگی
مین تابع فرمان ہون کہوگے سو کرونگی
۸۵
ہمشیر سے فرمانے لگے روکے یہ سرور
گھوڑے سے مین غش کھاکے گرونگا جو زمین پر
چھاتی پہ چڑھے گا مری تب شر ستمگر
اور ہاتھ مین ہوویگا چمکتا ہوا خنجر
اکدم درِ خیمہ سے سرک جائیو زینب
سر ننگے نہ لاشے پہ چلی آئیو زینب
۸۶
خالق نے بنایا ہے تمھین صلعب توقیر
سر ننگے اگر خیمے سے تم نکلوگی ہمشیر
دشمن یہ کہینگے ہے یہی خواہر شبیر
بھینا مین تڑپ جاؤنگا اُسدم تہ شمشیر
مصروف دعا ہونگا مین جب حلق کٹے گا
رونے کی صدا سنکے مرا دھیان بٹے گا
۸۷
وہ وقت ہے ایسا کہ عبادت مین بسر ہو
جز جلوۂ معشوق نہ کچھ پیش نظر ہو
است کی دعا لب پہ ہو اور سجدے مین سر ہو
کب حلق کٹا تیغ سے یہ بھی نہ خبر ہو
سب بھولے ہون معنی ہین یہ تسلیم و رضا کے
اپنی بھی نہو یاد سوا یاد خدا کے
۸۸
زینب سے یہ کہہ کر ہوے رخصت شہہِ ذیجاہ
مُنھ پیٹتی خیمے مین گئی بنت یداللہ
پہونچے شہہ بیکس جو قریب صف جنگاہ
تھا فاطمہ کی روح سوا کوئی نہ ہمراہ
تھی دھوپ کڑی سامنا تھا فوج ستم کا
نہ ساتھ علمدار نہ سایا تھا علم کا
۸۹
تھے تیغون سے ٹکڑے کہین قاسم کہین اکبر
بیدست پڑے تھے کہین عباس دلاور
بیجان تھے کہین زینب مغموم کے دلبر
سوتے تھے کہین حلق چھداے ہوئے اصغر
اُن سب کی طرف شاہ بحسرت نگران تھے
وان زخمون سے خون بہتا تھا یان اشک روان تھے
۹۰
قاسم کے الم سے ہمہ تن ضعف تھے مولا
عباس کے غم سے نہ ہوا جاتا تھا سیدھا
ہجرِ علی اکبر سے عجب حال تھا دل کا
مجروح تھا تیر غم اصغر سے کلیجا
حضرت پہ کئی غم کے فلک ٹوٹ پڑے تھے
اسپر بھی خوشی برچھیان کھانے کو کھڑے تھے
۹۱
اک سمت سے کھینچے ہوئے تلوارین ستمگار
اک سمت سے اُمڈے چلے آتے تھے کماندار
نقارۂ ندی پہ لگی چوب جو یکبار
تب فاطمہ کے لال پہ چلنے لگے ہتھیار
پر قتل مین اعدا کے نہ کد کرتے تھے شپیر
کس خوبی سے ہر وار کو رد کرتے تھے شپیر
۹۲
فرماتے تھے دیکھو مجھے اتنا نہ ستاؤ
تلوارین نہ مارو مجھے نیزے نہ لگاؤ
کیوں آتے ہو مُنھ پر مری شمشیر کے جاؤ
مین ابن علی ہون مجھے غصّہ مین نہ لاؤ
واللہ عداوت مجھے اصلا نہین تمسے
بیٹون کی بھی کچھ خون کا دعوا نہین تمسے
۹۳
بیجرم دئے داغ عزیزان مجھے ہر چند
پر یہ نہ سمجھنا کہ مین ہون تمسے گلہ مند
خاصان خدا رہتے ہین ہر حال مین خورسند
بیٹے مرے مارے گئے تم ہو مرے فرزند
اچھا کیا بہتر کیا جو بے ادبی کی
مین غیر سمجھتا نہین امت کو نبی کی
۹۴
حضرت تو یہ فرماتے تھے وہ مارتے تھے تیر
لگتا تھا جہان تیر وہین پڑتی تھی شمشیر
شمشیرون کے زخمون پہ لگے خنجر بے پیر
بہتا تھا لہو حال ہوا جاتا تھا تغیر
کیا رحم تھا کچھ مُنھ سے نہ فرماتے تھے حضرت
قبضہ کی طرف دیکھ کے رہ جاتے تھے حضرت
۹۵
تب عرض یہ کی تیغ علی نے بسماجت
کب تک انھین دکھلاوگے مظلومی و غربت
للہ کمر سے مجھے اب کھینچے حضرت
جوہر مرے دکھلایئے اور اپنی شجاعت
شہہ نے کہا یہ فوج مرے سامنے کیا ہے
پرابن علی منتظر حکم خدا ہے
۹۶
ہاتف کی ندا آئی یہ افلاک سے اُسدم
یہ صبر بھی شپیر شجاعت سے نہین کم
شاید تجھے مجبور سمجھتے ہین یہ اظلم
مجبور وہ کب ہو جسے مختار کرین ہم
اس بھوک مین اور پیاس مین طاقت بھی دکھا دو
مظلومی دکھائی تو شجاعت بھی دکھا دو
۹۷
مطلع
جب رن مین جلال آگیا دلبند نبی کو
چوما بادب قبضۂ شمشیر علی کو
چمکی جو وہ بجلی ترہی تاب کسی کو
گھبرا کے پکارے عمر سعد شقی کو
تلوار کھنچی شاہ کی آفت ہوئی برپا
شپیر کو غیظ آیا قیامت ہوئی برپا
۹۸
یہ ذکر تھا جو فوج مین شپیر در آئے
زوار ہر اک ضرب مین بے سر نظر آئے
اس صف پہ کبھی اور کبھی اُس غول پر آئے
اعدا پہ خدا کا غضب آیا جدھر آئے
جب ہاتھ اُٹھا پہونچی چمک چرخ برین پر
جب فرق پہ بیٹھی تو گری برق زمین پر
۹۹
پیکار کو آیا کوئی گر صف سے نکل کر
وہ سرد ہوا آتش شمشیر سے جل کر
تلوار پڑی جسپہ اُٹھا وہ نہ سنبھل کر
مرمر گئے اُس شیر کے نعرونسے سے دہل کر
دیکھا جسے غصہ سے جگر پھٹ گیا اوسکا
لڑنے کو بڑھے جس سے لہو گھٹ گیا اوسکا
۱۰۰
کس سے بُرش تیغ کی تعریف بیان ہو
جوہر وہی کھولے جو کوئی سیف زبان ہو
وہ آب کہ کٹ جاے اگر کوہ گران ہو
اکدم مین بہے خون کا دریا جو روان ہو
دشمن کو پناہ اُس سے کہین ہے نہ مفر ہے
گر ناب مین ہے فتح تو قبضہ مین ظفر ہے
۱۰۱
کیا اسپ فلک سیر کی سُرعت کا لکھون حال
میدان مین وہ تھا گرم عنان برق کی تمثال
تھی حور کی کاکل کی طرح مشک فشان یال
پہونچے نہ صبا اُسکی کبھی گرد کے دنبال
سایہ سے بھی کچھ آگے بوقت تگ و دو تھا
سُم بدر تھے ہر نعل درخشان مہ نو تھا
۱۰۲
جب تیغ سے تیرون کو قلم کرتے تھے شپیر
جاتا تھا اشارے مین کماندارونپہ جون تیر
پے کرکے اُنھین پھیرتے جب رخ شیہ دلگیر
آتا تھا پیادونپہ سوارونکے صفیں چیر
سیماب کی صورت نہ قرار اُسکو کہین تھا
کرتے تھے جہان قصد شہ دین یہ نہین تھا
۱۰۳
دو روز سے تمھارا کب و رہوار پہ فاقہ
حضرت کو تھا غم گھوڑے کا گھوڑے کو غم انکا
روتے تھے وفاداری پہ اُسکی شہہ والا
شپیر کا مُںھ دیکھکے رو دیتا تھا گھوڑا
چمکار کے شاباش اُسے فرماتے تھے حضرت
کس پیار سے گردن سے لپٹ جاتے تھے حضرت
۱۰۴
فرماتے تھے گھوڑے سے بصد گریہ و زاری
کی بھوک مین اور پیاس مین تونے مری یاری
کل ہونگے نہ رخصت ہے بس اب تجھسے ہماری
آج آخری یہ ہے ترے آقا کی سواری
خوش ہو تو کہ رتبہ ترے راکب کا بڑھے گا
سر تن سے جو اُترے گا تو تیزی پہ چڑھے گا
۱۰۵
وہ کہتا تھا مین آپکی مظلومی کے صدقے
غم یہ ہے کہ آج آپ جدا ہوتے ہین مجھسے
پر بھول نجانا مجھے تب شاہ یہ بولے
کیا مجکو وفادار سمجھتا نہین گھوڑے
مرکر بھی نہ مجکو ترے بن چین پڑیگا
فردوس مین بھی تو ہی سواری مین رہیگا
۱۰۶
گھوڑے سے یہ کہتے تھے کہ پھر فوج نے گھیرا
مُنھ سید بیکس نے ہزارون سے نہ پھیرا
پر ضُعف سے آنکھون تلے آتا تھا اندھیرا
دل کہتا تھا اب حال بہت غیر ہے میرا
اُسوقت بھی حیدر کی طرح لڑتے تھے شپیر
جو ٹوکتا تھا شیر سے جا پڑتے تھے شپیر
۱۰۷
یہ قاعدہ ہے کھاتا ہے نیزا کوئی یا تیر
وہ باندھنے کی زخمون کے کچھ کرتا ہے تدبیر
مجروح تھے سر تا بقدم حضرت شپیر
تو بھی اُسی طاقت سے چلی جاتی تھی شمشیر
جب وار لگاتے تھے کسی دشمن دین پر
اُڑ اُڑ کے لہو زخمون سے گرتا تھا زمین پر
۱۰۸
آخر تنِ نازک پہ لگین برچھیان کاری
جُھک جُھک گئے اور گھوڑے پہ سنبھلے کئی باری
کی عرض یہ گھوڑے نے کہ اے عاشق باری
خیمے کی طرف لے چلون حضرت کی سواری
فرمایا اگر تیغ سے ہر بند کٹے گا
فرزند علی کھیت سے پیچھے نہ ہٹے گا
۱۰۹
موقع نہین اسوقت جو مین خیمہ مین جاؤن
کیا خون مین بھری شکل سکینہ کو دکھاؤن
غم دیدہ ہے زینب اوسے کیا اور رولاؤن
بانو سے مین کیونکر تن مجروح چھپاؤن
بیٹی سے نہ بیٹے سے نہ کچھ گھر سے غرض ہے
اب کام ہے اللہ سے خںجر سے غرض ہے
۱۱۰
اسوقت مگر دل مین یہ حسرت ہے ہمارے
زخمی ہین زمین پر کوئی آہستہ اُتارے
سجدا کرین خالق کا کہ اب جاتے ہین مارے
۔۔۔۔۔۔۔۔۔۔۔۔۔۔۔۔ وہ دنیا سے سدہارے
اب ہین وہ کہان گودیون مین جنگی پلے ہین
کس عالم تنہائی مین دنیا سے چلے ہین
۱۱۱
داہنے سے محمد کے صدا آئی کہ پیارے
نانا تو کھڑا روتا ہے پہلو مین تمہارے
اور بائین طرف سے اسداللہ پکارے
صدقے ترے اے فاطمہ کے راج دلارے
تو غش مین جو سر ہرنے پہ نھوڑاے ہے بیٹا
لینے کو پدر ہاتھون کو پھیلاے ہے بیٹا
۱۱۲
آواز بتول آئی کہ اے فاطمہ کی جان
یہ دُکھ زدی مادر تری تنہائی کو قربان
گھوڑے پہ جو تم جھومتے ہو خون مین غلطان
ہاتھون سے تر ہے بازوؤنکو تھامے ہے امان
ماتم مین گریبان کفن پھاڑ چکی ہون
مین بالون سے مقتل کی زمین جھاڑ چکی ہون
۱۱۳
تنہائی سے کیون کُڑھتے ہو حاضر ہے یہ مادر
ہرنے سے اوٹھاکر مرے کاندھے پہ رکھو سر
آویگا لعین پھیرنے جب حلق پہ خنجر
مین خاکپہ بیٹھونگی تمھین گود مین لیکر
چہلم تلک اس بن مین رہونگی مرے پیارے
چوکی ترے لاشے کی مین دونگی مرے پیارے
۱۱۴
یہ سنتے تھے حضرت کہ لگا تیر جبین پر
تیورا کے سرزمین سے گرے روزے مین 
تلوارین چلین دوش محمد کے کین پر
آمادہ ہوا شمر بھی قتل شہ دین پر
سینے پہ چڑھا سبط رسول عربی کے
خنجر سے کیا ذبح نواسے کو نبیؐ کے
۱۱۵
خاموش انیسؔ اب کہ پڑا بزم مین کہرام
کر حق سے دعا بہر حسین ذوی الاکرام
کردے مرے مولا کی زیارت کا سر انجام
آغاز ہوا جو ہوا بہتر ہو پہ انجام
جس روز مین داخل ہون حق شہ دین مین
اُس روز یہ سمجھون کہ گیا خلد برین مین


سلام
۱
مجرائی رن مین شہ پہ ستم بیحساب تھا
نایاب گہر مین ساقی کوثر کے آب تھا
۲
دریا کی سمت رُخ بھی نہ کرتے تھے وقتِ جنگ
پانی سے تشنہ کامون کو یہ اضطراب تھا
۳
اللہ رے حرکا مرتبہ گھوڑے پہ لاش تھی
تھامے رکاب کو خلفِ بوتراب تھا
۴
قاسم نے بعد عقد کہا مان سے صبح دم
یہ بیاہ بھی خیال جو کیجے تو خواب تھا
۵
اکبر ہوے شہید تو گھر مین نہ آتے تھے
بانو کے مُنھ سے یہ شہہِ دین کو حجاب تھا
۶
زینب کے بیٹے ایسے تھے حُسن و جمال مین
اک آفتاب گر تھا تو اک ماہتاب تھا
۷
خیمے مین ابن ساقی کوثر کے ہے غضب
جز اشک دیکھنے کو میسر نہ آب تھا
۸
قاسم کے وقت نزع یہ جاری زبان پہ تھا
دُلہن بنی خیال کی تھی بیاہ خواب تھا
۹
گھر لوٹنے کو شر جب آیا حسین کا
ناموس مصطفےٰ کو عجب اضطراب تھا
۱۰
زینب یہ کہتی تھی مرے بھائی کے قتل مین
سب سے دخیل تر یہی خانہ خراب تھا
۱۱
سجاد غرق تھے عرق شرم مین انیسؔ
کنبہ نبی کا بلوے مین جب بے نقاب تھا


سلام
۱
ذکر شہہ کرکے محبون رُلایا مین نے
اپنا گھر مجریٔ جنت مین بنایا مین نے
۲
شاہ کہتے تھے مرے بھائی کے بازو کاٹے
اُس پہ بھی ہاتھ نہ اُمت پہ اُٹھایا مین نے
۳
دیکھکر سینے مین پھل برچھی کا اکبر نے کہا
ثمرِ باغ جوانی بھی نہ پایا مین نے
۴
۔۔۔۔۔۔۔ رہ گئی عباس نے دریا پہ کہا
شکر ہے پانی نہ ہونٹون سے لگایا مین نے
۵
بانو کہتی تھی ندیتی رضا میدان کی
ہاے اکبر تمھین ہاتھون سے گنوایا مین نے
۶
کوئی حسرت مرے دل کی نہ نکلنے پائی
مکو دولھا بھی نہ اے لعل بنایا مین نے
۷
شاہ کہتے تھے کرونگا نہ گلا امّت کا
پانی دو روز نہ پایا تو نپایا مین نے
۸
شہہ نے قاصد سے کیا بیٹی کو کہا کیا لکھتا
آکے یان ایک گھڑی چین نپایا مین نے
۹
کہیو صغرا سے کہ مشکل ہے وطن مین آنا
ابتو بی بی اسی جنگل کو بسایا مین نے
۱۰
بانو کہتی تھی مین جیتی رہی ہے ہے قسمت
تیر بدلے علی اصغر کے نہ کھایا مین نے
۱۱
جلتی ریتی پہ کیا آج اُنھون نے آرام
چھ مہینے جنھین چھاتی پہ سُلایا مین نے
۱۲
مارا اکبر کو تو کہتا تھا یہی ابن نمیر
آج تصویر محمد کو مٹایا مین نے
۱۳
سرِ بے تن سے یہ حضرت کے صدا آتی تھی
نیزے پر مرتبہ معراج کا پایا مین نے
۱۴
۔۔۔۔۔۔۔ کہتا تھا تڑپتا ہے نہ وہ طفل صغیر
تیر ایسا علی اصغر کے لگایا مین نے
۱۵
شمر کہتا تھا دکھایا کیا وہ خشک زبان
اور پانی نہ دم ذبح پلایا مین نے
۱۶
نام زہرا و محمدؐ کا تھا جس سے روشن
آج اُس شمع ہدایت کو بُجھایا مین نے
۱۷
خولی کہتا تھا کہ زینب کے رُلانے کے لیے
مسند سبط پیمبر کو جلایا مین نے
۱۸
جوکہ کاندھے پہ محمدؐ کے چڑھا تھا اکثر
اُسکا سر کاٹ کے نیزے پہ چڑھایا مین نے
۱۹
شاہ کہتے تھے کہ پیاسا مرا مہمان ہوا قتل
حر کے مرنے کا بڑا رنج اُٹھایا مین نے
۲۰
آئی آواز علی کی نہ کڑھواے بیٹا
آب کوثر ترے مہمان کو پلایا مین نے
۲۱
کام عقبیٰ کا نہ کچھ کر چلے دنیا مین انیسؔ
ہاے کیا عمر کو غفلت مین گنوایا مین نے

