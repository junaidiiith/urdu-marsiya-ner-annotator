www.emarsiya.com

6

جب رن میں حسینؑ اصغرؑ بے شیر کو لائے
لختِ جگرِ بانوے دل گیر کو لائے
جلادوں میں اُس صاحب توقیر کو لائے
ہاتھوں پہ دھرے چاند سی تصویر کو لائے
غل پڑ گیا دیکھو شہ والا کے پسر کو
خورشید نے ہاتھوں پہ اُٹھایا ہے قمر کو

معصوم کے رُخ پر ہے عجب حسن عجب نور
آئینۂ افلاک تجلی سے ہے معمور
اسپند ہے اُس رخ کے لیے خال رخ حور
موسیٰؑ کے کفِ دست پہ ہے شمع سر طور
کیا صاحب اعجاز امام دو جہاں ہے
نور یدِ بیضا یہ سرِ دست عیاں ہے

حسن رخ اصغر سے خجل نیر اکبر
خورشید تو ذرہ ہے ستارہ مہ انور
گرمی سے جو قطرے ہیں پسینے کے جبیں پر
ہیں صانع قدرت نے جڑے چاند پہ اختر
بالوں کے تلے لوح جبیں نور فشاں ہے
ہے نصف قمر ابر میں اور نصف عیاں ہے

آبرو کو دیا ہے ید قدرت نے عجب خم
بس دو مہِ نو صاف نظر آتے ہیں باہم
ہے نرگسی آنکھوں کا نقاہت سے یہ عالم
دشوار ہے پلکوں کا جھپکنا جنھیں ہر دم
ہے خواب بھی اس چشم گہربار کو بھاری
جس طرح سے شب ہوتی ہے بیمار کو بھاری

آئینۂ مہ میں یہ کہاں جلوہ نمائی
روشن ہوا دل جس کو وہ صورت نظر آئی
دو دن سے جو ایک بوند نہیں پانی کی پائی
زردی سی ہے ان پھول سے رخساروں پہ چھائی
شہ روکتے ہیں دھوپ کو دامانِ عبا سے
ٹھنڈا ہوا جاتا ہے بدن، گرم ہوا سے

روشن وہ گلا شمع تجلی کی ہے تصویر
سو اس پہ لگے تیر یہ قسمت کی ہے تحریر
دو روز سے پانی نہ مقدر میں ہے نہ شیر
اور کنٹھ جو بیٹھا ہے تو ہے موت گلوگیر
اب دودھ بھی اور طوق بھی منت کا بڑھے گا
فریاد ہے نیزے پہ یہ سرکٹ کے چڑھے گا

کیا دوش و برو، ساعدو، بازو کا کہوں طور
سب نور کے سانچے میں ڈھلے ہیں جو کرو غور
ننھا سا وہ سینہ ہے کہ آئینہ بلور
کس طرح اٹھا ایسے پہ دست ستم و جور
ان ہاتھوں پہ جو پنجتنی ہیں، وہ فدا ہیں
گو مٹھیاں باندھے ہیں مگر عقدہ کشا ہیں

گو سن میں بہت کم ہیں، پہ رتبہ ہے زیادا
ہے موسم طفلی میں جوانوں کا ارادا
کیوں ہو نہ اولوالعزم وہ عالم کا خوز ادا
زہرا سی تو دادی، اسد الله سا دادا
ہے عمر تو چھوٹی پہ بڑا کام کیا ہے
بے جنگ کیے خلق میں کیا نام کیا ہے

نازک ہے لب لعل جو برگ گل تر سے
وہ پانی کو محتاج رہے دُودھ کو ترسے
گہوارے میں دم توڑتے تھے چار پہر سے
لے آئے ہیں گھبرا کے شۂ دیں اُسے گھر سے
بچے کو اماں ، ظلم کے بانی نہیں دیتے
منھ کھولے ہے معصوم، وہ پانی نہیں دیتے

وہ ننھے سے کُرتے کے تلے چاند سا سینہ
جس میں نہ کدورت، نہ حسد، اور نہ کینہ
خوش بو میں بہ از عطر گلاب اس کا پسینہ
سینہ نہیں اک دُر نجف کا ہے نگینہ
اب خون میں وہ ڈوب کے یا قوت بنے گا
جس جھولے میں دوران پلتے ہیں تابوت بنے گا

اعدا کو دکھاتے ہیں منہ اس کا شہِ خوش خو
میداں میں تجلی ہے مہ و مہر کی ہر سو
جاری ہیں ہر اک صاحب اولاد کے آنسو
کھولے ہیں دہن مثل صدف اصغر مہ رو
پیاسا ہے پسر اشکوں سے منہ دھوتے ہیں شبیرؑ
بچے کی طرف تکتے ہیں اور روتے ہیں شیبرؑ

کچھ گھٹنوں چلنے سے ابھی تک نہیں آگاہ
ہیں راہ الہی میں مگر باپ کے ہمراہ
ہے عمر تو کوتاہ پر ہمت نہیں کوتاہ
اس سن میں عجب عزم ہے العظمتہ لللہ
میدان میں مرنے کے لیے آئے ہیں گھر سے
پہلے یہی فردوس میں پہونچیں گے پدر سے

فرماتے ہیں اسے غنچہ دہن اے مرے پیاسے
بتلاؤ مجھے کیا میں کہوں اہلِ جفا سے
گویا نہیں اس وقت زباں فرط حیا سے
کچھ میں نے جو مانگا ہے تو مانگا ہے خدا سے
بے پانی کے مانگے عرق شرم میں تر ہوں
مختار جو کوثر کا ہے میں اس کا پسر ہوں

مجھ پر تو ہے بچپن سے نوازش مرے رب کی
حاجت متعلق ہے مری ذات سے سب کی
منت کش ادنی ہوں، یہ جاگہ ہے عجب کی
میں نے تو کسی سے نہیں کچھ چیز طلب کی
ادنی سے سخی مانگے یہ دستور نہیں ہے
اب صبر کرو نہر لبن دُور نہیں ہے

مشکل میں مدد چاہتی ہے مجھ سے خدائی
ہر بند سے بندوں کو میں دیتا ہوں رہائی
شاہوں کے لیے فخر ہے اس در کی گدائی
جنات مرے نام کی دیتے ہیں دُہائی
قرآن سے ظاہر ہیں شرف آل نبیؐ کے
احسان نہیں ملائک پہ حسین ابن علیؑ کے

بخشے ابھی اللہ میں جس شے کا ہوں خواہاں
پانی کا جو لوں نام تو ہو بارش باراں
قطرے سے جو چاہوں تو اُٹھے نوح کا طوفاں
پیدا ابھی اس خاک سے ہو چشمہ حیواں
یہ سب مجھے قدرت ہے پہ راضی بہ رضا ہوں
مظلوم ہوں پیاسا ہوں، غریب الغربا ہوں

چاہوں تو ابھی خاک ہوں جل جل کے یہ ناری
ظاہر کرے کوثر کو یہیں خالق باری
ہوں انگلیوں سے دودھ کی نہریں ابھی جاری
پر آج گوارا ہے مجھے پیاس تمہاری
بابا بھی رہ حق میں فدا تم بھی فدا ہو
ہم مرتے ہیں اس پر کہ رضامند خدا ہو

بہن تری مادر پہ تری پیاس ہے دشوار
دروازے پہ سر کھولے کھڑی ہے وہ دل افگار
میں نے بھی کیا ہے طلب آب کا اقرار
کرتا ہوں لعینوں سے تری پیاس کا اظہار
پر وہ نہیں دینے کا مرے دل کو یقین ہے
اس نہر کا پانی تری قسمت میں نہیں ہے

یہ کہہ کے پکارا اسد اللہ کا جانی
کچھ کہتا ہوں یارو علی اصغرؑ کی زبانی
اب اُٹھ نہیں سکتی تعب تشنہ دہانی
کہتے ہیں کہ ایک بوند پلا دو ہمیں پانی
سب خلق پہ احسان حسینؑ ابن علیؑ ہیں
تم لوگ مسلماں ہو تو ہم آلِ نبیؐ ہیں

آئے ہیں وطن چھوڑ کے جہاں ہیں تمہارے
دو روز سے دم توڑتے ہیں پیاس کے مارے
ہم حیدر و زہرا و پیمبرؐ کے ہیں پیارے
کام آئیں گے جب آؤ گے کوثر کے کنارے
دن آج تمہارا ہے تو کل ہوگا ہمارا
فردوس کی نہروں پہ عمل ہوگا ہمارا

اب چوکے تو بخشش کا کوئی طور نہیں ہے
کوثر پہ پہونچنے کی سبیل اور نہیں ہے
ہم پیاس سے مرتے ہیں تمہیں غور نہیں ہے
سوچوا یہ مقام ستم وجود نہیں ہے
مسلم ہو طریق اسد اللہ پہ آؤ
بہکے ہوئے پھرتے ہو کدھر راہ پہ آؤ

جس دل میں نہیں نُور محبت کا ہماری
قرآن سے ہے ثابت کہ وہ ناری ہے وہ ناری
بے کار ہے گو، عمر عبادت میں گزاری
کچھ نفع نہ بخشے گی اسے طاعت باری
عشق اسد اللہ کا داغ اس میں نہیں ہے
بے نور ہے وہ گھر کہ چراغ اس میں نہیں ہے

جو دوست ہمارے ہیں وہ ہوں گو کہ گنہ گار
بخشائیں گے ہم اور انہیں بخشے گا غفار
پلے پہ علیؑ ہوویں گے اور احمد مختار
ہو جائے گی میزان عمل آپ سبک سار
ہے دوستی آل انہیں روز ازل سے
پیارا ہے یہی ایک عمل لاکھ عمل سے

جو لوگ ہیں ثابت قدیم الفت حیدر
بالائے صراط اُن کے نبیؐ ہوویں گے رہبر
فرمائیں گی یہ فاطمہ ان لوگوں سے آگر
لو تھام لو ہاتھوں سے مرا گوشۂ چادر
دم بھرتے رہے ہو سحر و شام علیؑ کا
جب پاؤں کو لغزش ہو تو لو نام علیؑ کا

تم لوگوں میں احمد نے امانت ہمیں چھوڑا
سو تم نے تو سر رشتہ الفت ہی کو توڑا
قرآں سے بھی تم پھر گئے منہ ہم سے بھی موڑا
یہ بھی ہے بہت پانی اگر دو ہمیں تھوڑا
اولاد نبیؐ قابل بیداد نہیں ہے
کیا آیہ لا اسئلکم یاد نہیں ہے

ان پھولوں سے رخساروں کو کھانے کو دیکھو
گہوارے سے میداں میں چلے آنے کو دیکھو
ان سوکھے ہوئے ہونٹوں کے مرجھانے کو دیکھو
غش آنے کو اور سانس اُلٹ جانے کو دیکھو
ناحق ہے عداوت تمہیں نازوں کے پلے سے
پھر دو گے، تو پانی بھی نہ اُترے گا گلے سے

سن کر یہ سخن ده ستم ایجاد پکارے
خیر آنے نہ دینا ہمیں کوثر کے کنارے
اطفال جئیں یا کہ مریں پیاس کے مارے
تم لوگوں کا حصہ نہیں پانی میں ہمارے
ہم سمجھے کہ حیلے سے طلب کرتے ہو پانی
بچے کے وسیلے سے طلب کرتے ہو پانی

فرمانے لگے سبط نبی اشک بہا کر
ہم پیاس بجھائیں گے تو کوثر ہی پہ جا کر
ہٹ جاتا ہوں میں خاک پہ اصغرؑ کو لٹا کر
دریا سے تمہیں پانی پلا دو اسے لا کر
اپنے لیے سائل کبھی پانی کا نہ ہوں گا
بچہ مرا بچ جائے میں پیاس ہی رہوں گا

وہ بولے کہ اکبرؑ سے زیادہ نہیں اصغرؑ
شہ بولے کہ رتبے میں تو دونوں میں برابر
گو چھوٹے بڑے ہیں پہ ہیں اک بحر کے گوہر
وه برج  شرافت کا قمر ہے تو یہ اختر
اس کو جو کلیجہ تو مرا دل اُسے سمجھو
قرآں اسے سمجھوں تو حمائل اُسے سمجھو

بڑھ کر بنِ کاہل نے کہا اے شہ والا
اکبرؑ کو تو دیکھا اسے میں نے نہیں دیکھا
دکھلاؤ تو اصغرؑ کا مجھے چاند سا چہرہ
سنتا ہوں کہ ہم صورت حیدر رہے ہے بچہ
حاصل ہوئی اکبرؑ سے پیمبر کی زیارت
باقی ہے مگر حیدر صفدر کی زیارت

شبیرؑ نے اس چاند کو ہاتھوں پہ اٹھایا
چلے سے کماں دار نے واں تیر ملایا
خم ہو کے اسے مثل کماں شہ نے بچایا
مانند اجل ناوکِ ظلم وستم آیا
شبیرؑ چھپاتے رہے نازوں کے پلے کو
بازو پہ لگا توڑ کے ننھے سے گلے کو

حلقہ تو وہ دو ٹانک کا اور تیرسہ پہلو
دل سہم گیا چونک پڑے اصغر مہ رو
گردن سے لہو بہنے لگا آنکھوں سے آنسو
منھ کھل گیا تھرانے لگے ننھے سے بازو
گل رنگ ہوا طوق گلو خون میں بھر کر
ریتی پہ کڑے گڑ پڑے ہاتھوں سے اُتر کر

فوارہ چھٹا حلق سے بچے کے لہو کا
سب خون میں تر ہو گیا ننھا سا شلوکا
دم آگے رکا حلق میں اُس تشنہ گلو کا
خوں منھ سے اُگلنے لگا وہ دودھ کا بھوکا
ننھی سی وہ ٹوپی بھی گری جاتی تھی سر سے
جب آتی تھی ہچکی تو لپٹتا تھا پدر سے

مچھلی سا جو ہاتھوں پہ تڑپتا تھا وہ بے شیر
بے تاب تھے بچے کے لیے حضرت شپیر
جب خوں نہ ہوا بند، گلے سے، کسی تدبیر
چلو سے لگے پھینکنے، سوئے فلک پیر
اُس خوں کو ملک لے گئے، افلاک کے اوپر
لکھا ہے کہ قطرہ نہ گرا خاک کے اوپر

قطرہ اگر اس خون کا گرتا بہ سر خاک
دانہ کبھی اگتا نہ زمیں پر تہ افلاک
ہو جاتی گرفت اور بلا امت سفاک
اللہ رے صبر پسرسید لولاک
فرماتے تھے راضی ہوں میں جو مجھ پہ تعب ہو
نازل مگر اُمت پہ نہ خالق کا غضب ہو

جب تیر کو معصوم کی گردن سے نکالا
دنیا سے سفر کر گیا وہ ہنسلیوں والا
چلا کے عجب درد سے روئے شہ والا
نزدیک تھا ہو جائے کلیجہ تہہ و بالا
غل تھا کہ اب امت کا نگہبان علیؑ ہے
فریاد کو زہرا طرف عرش چلی ہے

شہ لاش کو ہاتھوں پہ اٹھا کر یہ پکارے
اے بارِ خدا خلق سے اصغر بھی سدھارے
صد شکر کہ تو نے میرے سب کام سنوارے
کچھ اور پئے نذر نہ تھا پاس ہمارے
یہ ہے پسر صاحب معراج کا ہدیہ
مقبول ہو اس بندہ محتاج کا ہے ہدیہ

گردوں سے صدا آئی کہ اے فخر خلائق
رتبہ ہے ترا صبر میں ایوب سے فائق
تھا تیرے سوا کوئی نہ اس کام کے لائق
ہے شوق ہمارا تجھے ہم ہیں ترے شائق
باقی فقط اک مرحلہ خنجر کیں ہے
اب وصل کا معشوق کے ہنگام قریں ہے

سن کر یہ صدا گردن تسلیم جھکائی
تلوار سے کھودی لحد اور لاش لٹائی
جب خاک میں وہ چاند سی تصویر چھپائی
تعویذ پہ منھ رکھ دیا، رقت بہت آئی
چلائے کہ ڈر ڈر کے نہ رونا علی اصغرؑ
ہم آتے ہیں آرام سے سونا علی اصغرؑ

فرمایا کہ اے خاک امانت سے خبردار
بانوئے دل افگار کی دولت سے خبردار
لخت جگر شاہ ولایت سے خبردار
اس بندہ بے کس کی بضاعت سے خبردار
یہ گوہر نایاب ہے پاکیزہ صدف کا
سونپا ہے تجھے میں نے نگیں دُر نجف کا

فرما کے یہ گھوڑے پہ چڑھے سبط پیمبر
رو کر کہا اب خیمے میں جانا نہیں بہتر
کیا جا کے سناؤں خبر رحلت اصغر
پڑھتے رجز آئے صف اعدا کے برابر
سُرخ آنکھیں تھیں اور ہاتھوں کو قبضے پہ دھرے تھے
کپڑے تن پُر نور کے سب خوں سے بھرے تھے

افروختہ تھا صورت گل چهرهٔ روشن
چار آئینے میں عکس سے پھولا ہوا گلشن
مغفر تو سر پاک پہ اور جسم پہ جوشن
گردانے ہوئے جامۂ پُر نور کا دامن
کرتا تن اطہر میں رسولِ عربی کا
زیب کمر پاک کمربند علی کا

اس دن تھا عمامہ سر اقدس پہ گلابی
تھا رتبے میں قرآں سے نہ کم روئے کتابی
تفسیر تھا وہ حاشیۂ ریش خضابی
پر تین شب و روز سے تھی بے خور و خوابی
کہتے تھے ملک دین کے سرتاج کو دیکھو
شان پسر صاحب معراج کو دیکھو

اُڑتے تھے ہوا سے جو وہ گیسوئے معنبر
سارا وہ بیاباں تھا کئی کوس معطر
عالم کی ضیا بخش تھی پیشانی انور
ہم رتبہ لوح درق مصحف اکبر
سجدے کی جگہ پر جو ستارہ سا عیاں تھا
ده احمد مختار کے بوسے کا نشاں تھا

ابرو ہے کلید در گنجینہ اسرار
بالیده و سنجیده و پیوستہ و خمدار
اُس چشم پہ آنکھوں سے فدا ہیں اوالابصار
گر خواب میں دیکھے تو زہے طالع بیدار
ابرو سا جہاں میں نہ کسی قوس کو دیکھا
دیکھا جو اُسے نرگس فردوس کو دیکھا

مژگان سیہ سبزه گرد لب کوثر
اشکوں سے صدا خوف الہی میں رہے تر
اور شمع سر طور کی لو بینی انور
سوکھے ہوئے لب لعل بدخشاں سے تھے بہتر
دندانِ مبارک کو نہ کہیے کہ گہر ہیں
ہیرے کے نگینے ہیں تو یا قوت کے گھر ہیں

کیا سینہ و گردن کے کروں حسن کو تحریر
وہ شمع تجلی ہے تو یہ نور کی تصویر
سو اس پہ تو شمشیر چلی اُن پہ چلے تیر
تیغ ایک پہ اور ایک پہ تھا زانوے بے پیر
تکبیر کی رگ رگ سے صدا آتی تھی رن میں
سر کھولے ہوئے فاطمہ چلاتی تھی رن میں

شانوں کا وہ نور اور وہ بازو کی صفائی
کمزور تھے جس وقت سے مارا گیا بھائی
جن ہاتھوں نے سب خلق کی کی عقدہ کشائی
فریاد ہے جمّال نے کاٹی وہ کلائی
اک ظالم ہے رحم نے یہ ظلم کیا تھا
انگلی کو انگوٹھے کے لیے کاٹ لیا تھا

ان قدموں کا ہمسر کوئی دنیا میں نہیں ہے
کیا مرحلہ عشق الہی کو کیا طے
حاصل تھی نہ اسباب تعلق سے کوئی شے
ہر آن رہے رونق اسلام کے درپے
بتلا گئے وہ راہ رضا سب کو جہاں میں
پیر وہیں جو اُن کے وہی پہونچیں گے جناں میں

لاکھوں سے لڑائی تھی پہ میلے نہ تھے تیور
جب شیر سے بڑھتے تھے تو ہٹتے تھے ستم گر
بجلی ساتہِ ران فرس خاص پیمبر
حمزہ کی سپر تیغ علی نیزہ جعفرؑ
غل تھا شہ ابرار کے کاندھے پہ کماں ہے
یا شمس فلک قوس کے پہلو میں عیاں ہے

دن ڈھلتا تھا اور ہوتی تھی اعدا کی پڑھائی
تھی شام کے لشکر کی گھٹا چاند پہ چھائی
ہمراہ کوئی دوست نہ فرزند نہ بھائی
تنہائی ادھر اور اُدھر ساری خدائی
سرکاٹ لیں تھے واں کے سوار اس تگ ودو میں
یاں گھوڑے پہ تھے آپ شہادت تھی جلو میں

تھی دہنی طرف فاطمہ بکھرائے ہوئے بال
کہتی تھی میں صدقے تری غربت کے مرے لال
قربان گفتی زخم کا بازو کے ہے کیا حال
گھوڑے سے جھکو تم تو یہ ماں باندھ دے رمال
ہے ایک تو صدمہ تمہیں تشنہ دہنی کا
اس زخم پہ پھر قصہ ہے شمشیر زنی کا

فرماتے تھے یہ شیر خدا بادل غم ناک
روحی بفد اک اے پسر سیر لولاک
گرتے تھے کبھی فرطِ بکا سے بہ سر خاک
اُٹھتے تھے کبھی تھام کے رہوار کی فتراک
روتے تھے ملک گریہ محبوب خدا سے
ہلتی تھی زمیں ہائے حسینا کی صدا سے

تھے سارے نبی احمد مرسل کو سنبھالے
اور نوح کی گردن میں وہ تھے ہاتھوں کو ڈالے
چلاتے تھے ہے ہے مری آغوش کے پالے
صدقے ترے اے میری زباں چوسنے والے
امت کے لیے برچھیاں کھانے کو چلے ہو
دوزخ سے محبوں کو بچانے کو چلے ہو

جنات میں تھا سیدہ کونین کا ماتم
سب کہتے تھے موجود ہیں لڑنے کے لیے ہم
ڈر تھا کہ نہ دنیا ہو کہیں درہم و برہم
ہلتی تھی زمیں کانپتا تھا عرش معظم
مشتاق تھے سب جنگ شہ جن و ملک کے
کھولا تھا فرشتوں نے دریچوں کو فلک کے

ناگاه ادهر چوب لگی طبل وغا پر
وہ اور پڑنے لگے تیر امام دون سرا پر
طاری ہوا غصہ پسر شیر خدا پر
تلوار علم کر کے چلے اہلِ جفا پر
فرمایا کہ ہاں پہلے کدھر کھیت پڑے گا
لڑنے کو سب آتے ہیں کہ ایک ایک لڑے گا

وہ بولے کہ یوں آپ سے سر بر کوئی کب ہو
فرمایا کہ معلوم ہوا ننگ عرب ہو
کچھ غم نہیں تم ایک مرے سامنے سب ہو
کیا ڈر سے خود جس کو شہادت کی طلب ہو
لڑتا نہ کبھی تم کو اگر نیک سمجھتا
میں لاکھ کو اور ایک کو ہوں ایک سمجھتا

جوہر ہے جواں مردوں کا تلوار سے مرنا
جو گذرے سو گزرے کہ جہاں سے ہو گزرنا
بے ننگ شجاعوں کے لیے موت سے ڈرنا
خلعت ہے شہادت کا ہمیں خون میں بھرنا
تلواریں لگیں نخل شہادت کے یہ پھل ہیں
مرنے پہ وہ مرتے ہیں جو مشتاق اجل ہیں

بلوہ یہ زیادہ نہیں صفیں و جمل سے
ہاں ہے یہ نئی بات کہ پیاسا ہوں میں کل سے
تنہا ہی لڑے شیر خدا فوج کے دل سے
پھولا گل اسلام اسی تیغ کے پھل سے
سب مل کے لڑو مجھ سے رضا مند ہوں میں بھی
اے قوم اسی شیر کا فزندہ ہوں میں بھی

فرما کے یہ چمکائی جو تیغ شۂ مرداں
کفار پکارے کہ گری برق درخشاں
رہوار کو رانوں میں دبا کر جو کہا ہاں
ہاں منہ سے نہ نکلی تھی کہ یاں سے وہ گیا واں
پیوست جو تھے تیر وہ باہر نکل آئے
معلوم ہوا پہلوؤں سے پر نکل آئے

اس کے لیے ایک کام تھا سو کوس کا دھاوا
تیغوں کو چباتا تھا یہ جوہر تھا علاوا
اُڑتا کبھی مڑتا کبھی جست اور کبھی کاوا
کہتے تھے ستمگر یہ پری ہے کہ چھلاوا
کس گھات سے روکیں فرس تیز قدم کو
سایہ بھی تو اس کا نظر آتا نہیں ہم کو

غصے میں وہ تن تن کے دہانوں کو چباتا
اور جوش شجاعت میں وہ کف منہ سے گراتا
ہر صف میں کبھی جھوم کے آتا کبھی جاتا
تلوار کی زد سے کبھی آقا کو بچاتا
ٹاپوں سے تہلکتی تھی زمیں حشر بپا تھا
اس صف میں جو بجلی تھا تو اس صف میں ہوا تھا

لڑتے تھے حسین ابن علی فوج ستم سے
ہر غول میں پھرتا تھا وہ کس کس چم و خم سے
سرگر رہے تھے ضربت شمشیر دو دم سے
پامال بدن ہوتے تھے گھوڑے کے قدم سے
رہوار نے واں خون کا چھڑکاؤ کیا تھا
تلوار نے سب فوج کا ستھراؤ کیا تھا

بجلی سی ہر اک من میں چمکتی ہوئی آئی
شعلے کی طرح گاہ لپکتی ہوئی آئی
آئی وہ جدھر خوں میں ٹپکتی ہوئی آئی
واں چمکی تو یاں آگ بھڑکتی ہوئی آئی
اسواروں کو اس برق کے واروں نے جلایا
شعلوں سے جو بھاگے تو شراروں نے جلایا

غل فوج میں تھا آج تو ہے آگ برستی
فریاد ہے اب خاک ہوا خرمن ہستی
کوفے کو لگی آگ جلی شام کی بستی
بس اب کوئی دم میں نہ بلندی ہے نہ پستی
یہ برق غضب کم نہیں کچھ قہر خدا سے
چنگاریاں آتش کی نکلتی ہیں ہوا سے

بجلی کی طرح لشکر سفاک پہ چمکی
بے جاں ہوا جس کے سر ناپاک پہ چمکی
جب ہاتھ اُٹھا طارم افلاک پہ چمکی
چمکی کبھی گردوں پہ کبھی خاک پہ چمکی
ساتوں طبق ارض دہل جاتے تھے اُس سے
ستکان سمادات بھی تھراتے تھے اس سے

وار اس کا کوئی روک نہ سکتا تھا سپرپر
چمکی جو چھری چل گئی دشمن کے جگر پر
گہہ فرق پہ گہہ سینے پہ، اور گاہ کمر پر
بس قطع یہ جامہ تھا اسی تیغ دوسر پر
جس پر گئی ہے دو کیے پھرتے نہیں دیکھا
بجلی کو بھی اس طرح سے گرتے نہیں دیکھا

ہر ضرب میں چورنگ تھے سو سو ستم ایجاد
کٹتے تھے مع کا سٔہ سر مغفر فولاد
چار آئینے میں بھی نہ رہے امن سے جلاد
تھی سیل فنا خانہ تن کر دیے برباد
ضرب اس کی کسی سے نہ رکی فوج کے دل میں
اتری جو زرہ کٹ کے پھنسی دام اجل میں

تیروں سے قلم ہو کے جو گرتی تھیں سنانیں
رہ جاتے تھے سب داب کے دانتوں میں زبانیں
ثابت نہ رہے تیر نہ ترکش نہ کمانیں
جانے لگیں دوزخ کو جفا کاروں کی جانیں
ناوک جو ستم گاروں نے ترکش میں دھرے تھے
تیروں سے وہ خالی تھے مگر خوں سے بھرے تھے

شانے پہ جو چمکی تو بغل سے نکل آئی
اک ہاتھ مع سر کے نہ دیتا تھا دکھائی
سیدھی جو پڑی سر پہ تو اللہ ری صفائی
بس ہوگئی دشمن کے سرو تن میں جدائی
کھینچا اسے دو کر کے جو شمشیر دوسر کو
گھوڑے کے ادھر نصف گرا نصف اُدھر کو

نعرہ تھا لعینو بن کاہل کو بتاؤ
ہاں اصغر معصوم کے قاتل کو بتاؤ
مرتد کو، جفا کار کو، جاہل کو بتاؤ
ظالم کا نشاں سرور عادل کو بتاؤ
کچھ سوچ کے اس وقت اسے چھوڑ دیا تھا
اس نے تو کلیجے کو مرے توڑ دیا تھا

تھراتے تھے سُن سُن کے یہ نعرے ستم آرا
تھا ایک کو دہشت سے نکلنے کا نہ یارا
پھر فوج میں ڈوبا اسداللہ کا پیارا
اس وقت یہ شمر ستم ایجاد پکارا
حضرت کو تو یاں قاتل اصغر کی طلب ہے
واں بی بیاں خیمے سے نکل آئیں غضب ہے

مڑ کر شہ والا نے جو دیکھا تو یہ دیکھا
اک خشر مزار علی اصغرؑ پہ ہے برپا
سر کھولے ہوئے پیٹتی ہے دختر زہرا
کہتی ہے سکینہ مرے بھیا مرے بھیا
بانوئے حزیں چاک گریبان کیے ہے
چھاتی کے تلے ننھی سی تربت کو لیے ہے

چلاتی ہے اصغر مجھے آواز سناؤ
تربت میں اندھیرا ہے مری گود میں آؤ
قربان گئی ننھے سے ہاتھوں کو اُٹھاؤ
مر جائے گی ماں خاک سے منھ کو نہ چھپاؤ
تھا میں نے تو سبط شہ لولاک کو سونپا
شبیرؑ نے یاں لا کے تمہیں خاک کو سونپا

یہ حال جو دیکھا تو پکارے شہ دل گیر
قاتل ہے کہاں پھیر دے اب حلق پہ شمشیر
یہ سنتے ہی سب ٹوٹ پڑا لشکر بے پیر
سینے پہ لگے تیغ وسنان و تبر و تیر
ٹکڑے ہوا ہر عضو بدن تیغوں سے کٹ کر
غش ہو گئے رہوار کی گردن سے لپٹ کر

خاتون قیامت کی صدا دشت سے آئی
گرتا ہے مرا لال محمد کی دہائی
چلائی یہ زینب کہ سفر کرتے ہیں بھائی
اب کیا کروں ہے ہے مری اماں کی کمائی
بھائی کی مدد کرنے کو آتا نہیں کوئی
ہے ہے مرے سید کو بچاتا نہیں کوئی

واں نالۂ زہرا سے فلک تھا تہہ و بالا
یاں پہلوئے سرور پہ لگا ظلم کا بھالا
ہلنے لگا جو عرش فرشتوں نے سنبھالا
چلاتی تھی وہ ہائے مری گود کا پالا
حیدر کے تو نالے گئے افلاک کے اوپر
اور تاج سر عرش گرا خاک کے اوپر

غلطاں جو لہو میں نظر آیا اسے اسوار
سر خاک پہ جھک جھک کے پٹکنے لگا رہوار
دو تین گھڑی تک تو رہے غش شہ ابرار
آنکھیں جو کھلیں حلق پہ تھا منجر خوں خوار
پہلو میں سر فاطمہ عریاں نظر آیا
جلاد کے پنجے میں گریباں نظر آیا

خشکیده زباں شہ نے دکھائی کئی باری
پانی نہ دیا ذبح لگا کرنے وہ ناری
خاموش انیسؔ اب کہ غم و درد ہے طاری
اُس نظم کا بخشے گا صلہ ایزد باری
محشر میں علیؑ ساغر کوثر تجھے دیں گے
گھر خُلد میں رہنے کو پیمبرؐ تجھے دیں گے

