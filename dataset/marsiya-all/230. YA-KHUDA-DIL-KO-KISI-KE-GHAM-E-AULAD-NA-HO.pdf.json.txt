مرثیہ نو

یا خدا دل کو کسی کے غم اولاد نہ ہو

یا خدا دل کو کسی کے غم اولاد نہ ہو
مبتلا داغ پسر میں کوئی ناشاد نہ ہو
یہ ریاضت کسی دشمن کی بھی برباد نہ ہو
اور سب دکھ ہوں جہاں میں پہ یہ بیداد نہ ہو
دل اسی کوفت میں نالوں کی صدا دیتا ہے
یہ وہ غم ہو جو کلیجے کو بٹھا دیتا ہے

کسی انساں کو نہ یہ داغ دکھائے اللہ
یہ وہ دکھ ہے کہ جہاں ہوتا ہے آنکھونمیں سیاہ
یہ ہے وہ درد کہ سب مانگتے ہیں جس سے پناہ
یہ وہ ماتم ہے کہ ہو جاتا ہے گھر جس سے تباہ
یہ وہ صدمہ ہے کہ دشوار ہے جینا جس سے
یہ وہ آتش ہے کہ جل جاتا ہے سینہ جس سے

یہ مرض وہ ہے کہ دنیا میں نہیں جس کی دوا
یہ وہ ہے زخم کہ مرہم نہیں جس کا بخدا
یہ وہ نشتر ہے کہ سینے میں کھٹکتا ہے سدا
یہ قلق وہ ہے کہ دل جانتا ہے جس کا مزا
شکل فرزند جو ماں باپ کو یاد آتی ہے
رات سب پیٹنے رونے میں گزر جاتی ہے

مرگ فرزند میں ہوتا ہے یہ احوال پدر
آگے آنکھوں کے پھرا کرتی ہے تصویر پسر
دل کسی وقت بہلتا نہیں شب ہو کہ سحر
گھر میں ٹھہرا نہیں جاتا کہ عزا خانہ ہے گھر
غم سے ہر بار جگر سینے میں ہل جاتا ہے
جیتے جی دل کو مزا موت کا مل جاتا ہے

ماں پسر کے لیے جب درد کے کرتی ہے بیاں
اشک خوں ہوتے ہیں بابا کے بھی آنکھوں سے رواں
ہائے پیارے مرے کہہ کہہ کے جو چلاتی ہے ماں
باپ کے دل سے بھی آتی ہے صدا ہائے جواں
وا دریغا کہ ضعیفی میں کمر توڑ گئے
پیٹنے رونے کو دنیا میں ہمیں چھوڑ گئے

خالی ہو جاتا ہے بیٹے کے جو سونے کا مقام
دل بھرا آتا ہے مادر ہوئی جاتی ہے تمام
رکھ کے منھ پیار سے تکیوں پہ یہ کرتی ہے کلام
واری ماں قبر میں آیا تمھیں کیونکر آرام
بستر خاک پہ بے چین نہیں ہوتے ہو
کیسے تربت میں کفن پہنے ہوئے سوتے ہو

حیف ہے تازہ جواں تھے بھی احمد نواب
کچھ اٹھایا بھی نہ تھا لطف گلستان شباب
دے دیا زیست نے ایام بہاری میں جواب
بحر ہستی سے فنا ہو گئے مانند حباب
کیوں نہ جانکاہ ہو اس جان جہاں کا مرنا
ماتم سخت ہے دنیا میں جواں کا مرنا

سن ابھی سولہ برس کا تھا کہ آ پہونچی قضا
مبتلائے تپ محرق ہوا وہ ماہ لقا
کرب کیا کیا ہوئے کیا کیا نہ قلق دل پہ ہوا
لب نازک سے نکالی نہ مگر اُف کی صدا
سوزش قلب کا اُس گل کی عجب حال ہوا
جوش کھایا یہ لہو نے کہ بدن لال ہوا

جب کئی دن یونہیں لاحق رہا شدت سے بخار
دانے چیچک کے بدن پر ہوئے ظاہر یکبار
بند رہنے لگی بیہوشی میں چشم بیمار
غش سے چونکے بھی تو آیا کسی پہلو نہ قرار
جو پرستار تھے دل ان کے دھڑکتے دیکھے
اشک ماں باپ کی آنکھوں سے ٹپکتے دیکھے

ضعف بڑھتا تھا گھٹی جاتی تھی سب تاب و تواں
استخواں جلتے تھے خشکیدہ تھی گرمی سے زباں
دانے کثرت سے یہ نکلے کہ ہوا جسم نہاں
لد گیا موتیوں میں سر سے قدم تک وہ جواں
موتیہ دانوں کی ایسی تھی چمک سینے پر
تھا یہ ثابت کہ جڑے ہیں گہر آئینے پر

منہ پہ بھی آبلے تھے ہونٹوں پہ بھی تبخالے
غم سے انگشت بدنداں تھے عیادت والے
باپ کے دل سے نکل جاتے تھے ہردم نالے
ماں کو اس لال کے جینے کے پڑے تھے لالے
کہتی تھی سب مرا گھر بار لٹا دو لوگو
جان بچ جائے کوئی ایسی دوا دو لوگو

دمبدم ڈیوڑھی پہ ہوتی تھی طبیبوں کی پکار
گھر تھا کثرت سے دواؤں کی دکان عطار
صدقے سر پر سے اتر جاتے تھے دن میں سو بار
سیم بھی زر بھی تصدیق تھا جواہر بھی نثار
غل تھا ہر وقت دعاؤں کا ہوا خواہوں میں
چلّے بندھتے تھے شفا کے لیے درگاہوں میں

کبھی تقدیر کے آگے نہیں چلتی تدبیر
نہ دوا نے نہ دعاؤں نے دکھائی تاثیر
شمع کی شرح گھلا جاتا تھا رہ ماہ منیر
تھی جو دل سوز وہ کرتی تھی یہ رو کر تقریر
ناتوانی سے مرض اور سوا ہوتا ہے
طور اچھے نہیں اب دیکھئے کیا ہوتا ہے

کوئی کہتا تھا کرے رحم جناب باری
ہاتھ مل کر کوئی کرتا تھا فغان و زاری
شب تو بیمار پہ ہوتی ہے نہایت جاری
کروٹیں لیتے تھے کس درد سے باری باری
جس نے منھ صبح کو باخاطر محزوں دیکھا
حال اس نازوں کے پالے کا دگرگوں دیکھا

غم سے تھا سارے عزیزونمیں تلاطم برپا
کہیں آہوں کی صدا تھی کہیں رونے کی صدا
سب پہ روشن تھا کہ مر جائے گا یہ ماہ لقا
ماں یہ بیتابی میں سر کھول کے کرتی تھی دعا
مدد حیدر و زہرا و محمد ہو جائے
یا الہی مرے بچے کی بلا رد ہو جائے

حال اُس گل کا روی ہوتا تھا ہردم ہر پل
انتظام نفس و نبض میں بالکل تھا خلل
سب سے کہتے تھے کہ آ پہونچی ہے نزدیک اجل
سخت ایذا میں ہوں اے جان بس اب تن سے نکل
دل کو راحت عوض صدمہ و آلام ملے
گوشہ قبر میں اب سوئیں تو آرام ملے

واہ کیا صابر و شاکر تھا و د نازوں کا پلا
اس شدائد پہ نہ شکوہ تھا زباں پر نہ گلا
حال پوچھا جو کسی نے تو کہا شکر خدا
جس نے بیمار کیا ہے وہی بخشے گا شفا
مبتلا درد و غم و رنج میں ہر چند ہیں ہم
مصلحت اس کی یہی ہے تو رضامند ہیں ہم

جبکہ پچیسویں شب ماہ رجب کی آئی
رات اُس چاند کے ٹکڑے پہ غضب کی آئی
جو گھڑی آئی وہ اک رنج و تعب کی آئی
فرط اندوہ سے جاں ہونٹوں پہ سب کی آئی
عالم یاس میں امید بھی مر جاتی ہے
سب کو دھڑکا تھا کہ ماتم کی سحر آتی ہے

ماں صدا دیتی تھی جی کیسا ہے مادر ہو نثار
کھول کر آنکھوں کو کہتا تھا یہ وہ گل رخسار
آج کچھ صبح سے دل کو نہیں پہلو میں قرار
دیر سے دیکھتا ہوں راہ میں اس کی ہر بار
کشتی نوحؑ کو طوفاں سے بچایا جس نے
پنجۂ شیر سے سلمانؑ کو چھڑایا جس نے

آپ کیوں روتی ہیں جو مرضی ربّ اکبر
آگے ماں باپ کے مرتا نہیں کیا کوئی پسر
کارخانہ یہی جاری ہے یہاں شام و سحر
کوئی آتا ہے جہاں میں کوئی کرتا ہے سفر
شکر معبود کا ہر حال میں دم بھرتے ہیں
پیر ناچاری سے جیتے ہیں جواں مرتے ہیں

شور رونے کا یہ بیکار ہے بیجا ہے یہ غل
بال کیوں کھولے ہیں اے والدہ مثل سنبل
باندھی رحلت پہ کمر جب تو ٹهہرتا نہیں گل
ہجر ہو جاتا ہے چلائے کہ روئے بلبل
کس طرح نخل مراد آپ کا پھلتا اماں
زور گلچین اجل سے نہیں چلتا اماں

غور فرماؤ ذرا وہ بھی تو آخر میں بشر
جن کے آفاق میں مر جاتے ہیں بن بیاہے پسر
مجھ کو تو آپ نے دولھا بھی بنایا مادر
بیاہ لائیں دلھن آباد ہوا آپ کا گھر!
صبر کیجئے گا وصیت یہ کیئے جاتا ہوں
اپنا فرزند نشانی میں دیئے جاتا ہوں

حسرتیں آپ کی پوری ہویں سب اماں جان
حق نے ماں باپ کے سائے میں کیا ہم کو جوان
دھوم سے شوکت و حشمت سے چڑھایا پروان
کیجئے پوتے پہ ریاضت کہ ابھی ہے نادان
درد و غم میں مرے پیارے کی خبر رکھیئے گا
اس پہ ہر حال میں شفقت کی نظر رکھیئے گا

اتنے سے سن میں یتمیمی کا ہے صدمہ جانکاه
اب دعا کیجے کہ زندہ رہے یہ نو رنگاه
اس کو دیکھا نہ جواں بس یہی حسرت رہی آہ
عرض اتنی ہے کہ جب کیجیے گا پوتے کا بیاہ
اس وصیت کو کہیں بھول نہ جانا اماں
میری تربت پہ دلھن دولھا کو لانا اماں

آپ تو عاشق اولاد پیمبرؐ ہیں کمال
ذکر سنتی ہیں جوانان علیؑ کا ہر سال
شہر بانوؑ کی مصیبت کا مناسب ہے خیال
مر گیا ہو کے جواں اکبر ذی جاہ سا لال
ہم تو بیاہے بھی گئے صاحب اولاد ہوئے
وہ تو بن پھولے پھلے کشتۂ بیداد ہوئے

بی بیوں میں ابھی برپا تھا جواں کا ماتم
رن میں جو لے گئے بچے کو شہنشاہ امم
ننھے سے حلق پہ جاتے ہی لگا تیر ستم
آئے میت لیے خیمے میں بصد درد و الم
غم کی پھر تیغ میان دل صد پاش آئی
ایک کی لاش گئی دوسرے کی لاش آئی

حال پر مادر قاسم کے ذرا کیجئے نگاہ
کوئی مان خلق میں یوں دیکھے نہ فرزند کا بیاہ
جائے عبرت ہے کہ شب کو تو بنایا نوشاہ
صبح کے ہوتے ہی مارا گیا وہ غیرت ماہ
ٹکڑے تلواروں سے دولھا کے بدن کو دیکھا
لاش پر پیٹتے اک شب کی دلھن کو دیکھا

بولی مادر ترے سمجھانے کے اماں قرباں
اور جو دل کی تمنا ہو وہ کہہ لو مری جاں
کہا آہستہ کہ بس اب نہیں کوئی ارماں
بخشیے دودھ کہ ہووے مری مشکل آساں
نزع میں دودھ کا فرزند نے جب نام لیا
ماں نے سر پیٹ کے ہاتھوں سے جگر تھام لیا

پھر یہ بیٹے کو سنایا بہ فغان و زاری
دودھ میں نے یہ دل و جاں تمھیں بخشا واری
سن کے یہ اشک ہوئے چاند سے رخ پر جاری
سب سے فرمائے سخن صبر کے باری باری
رات آخر تھی کہ چشم نگراں بند ہوئی
صبح کے ہوتے ہی اس گل کی زباں بند ہوئی

منھ پہ منھ رکھ کے بہت بیٹے کو ماں چلّائی
مرنے والے نے نہ پھر بات کی مہلت پائی
قبلہ رو کرتے ہی بس چہرے پہ زردی چھائی
سانس چھاتی میں رکی موت کی ہچکی آئی
کرب سے پھر گئیں آنکھیں نکل آئے آنسو
در غلطاں کی طرح رخ پہ ڈھل آئے آنسو

نزع میں سورۂ یسین ہوا جبکہ تمام
چمن خلد کو راہی ہوا وہ گل اندام
دم نکلتے ہی بپا ہو گیا گھر میں کہرام
ماں لگی پیٹنے لے لے کے جواں بیٹے کا نام
پاس میت کے کئی ساعت کامل تڑپی
خاک پر گر کے بہن صورت بسمل تڑپی

حشر اس وقت کا خامے سے ہو کس طرح رقم
غل وہ رونے کا وہ فریاد وہ شور ماتم
کوئی سر پیٹ کے کھاتی تھی پچھاڑیں پیہم
کوئی کہتی تھی نکلتا نہیں ہے ہے مرا دم
عورتیں گھر میں حزیں مرد تھے مضطر باہر
دل لرزتے تھے یہ کہرام تھا اندر باہر

بعد کچھ دیر کے تابوت محل سے جو اُٹھا
شور ماتم سے قیامت ہوئی اس وقت بپا
باپ کو لوگ سنبھالے ہوئے کرتے تھے بکا
غیر روتے تھے عزیزوں کا بھلا ذکر ہے کیا
دمبدم صوت فغاں چرخ سے جا ملتی تھی
ایسا ماتم تھا کہ پٹنے کی زمیں ہلتی تھی

غم میں چھوٹے کے بڑے بھائی کے تھی لب پہ فغاں
چاک ماتم میں گریبان تھا اور اشک رواں
زندگی تلخ تھی تاریک تھا آنکھوں میں جہاں
پیٹ کر سینہ و زانو یہی کرتے تھے بیاں
خلق سے عین جوانی میں سدھارا بھائی
مر گیا ہائے برابر کا ہمارا بھائی

جب چلا شان و تجمل سے جنازہ باہر
بی بیاں ماں کو لگیں تھانے بادیدۂ تر
کہتی تھیں وہ کہ سنبھلتا نہیں سینے میں جگر
ساتھ تابوت کے جانے دو مجھے ننگے سر
گھر سے کیا کام ہے اب گھر تو لٹا جاتا ہے
ہے غضب مجھ سے مرا لال چھٹا جاتا ہے

ارے لوگو مجھے ہے موت سے بدتر یہ حیات
زندگی جس کے سبب تھی ہوئی اس گل کی وفات
نوجواں قبر میں سونے کو چلا ہے ہیہات
نظر آتی نہیں ہے ہے مجھے دولھا کا برات
خلعت آخری ہلکا ہے کہ بھاری دیکھوں
اپنے پیارے کی کدھر سے مں سواری دیکھوں

ہائے پیارا مرا ہے ہے مرا احمد نواب
چھپ گیا آنکھوں سے افسوس یہ رشک مہتاب
آیا لوگو مرے یوسف کو عجب طرح کا خواب
روکے چلاتی ہوں میں کچھ نہیں دیتے یہ جواب
ایسے بے بس ہیں کہ آتے ہیں نہ سمجھاتے ہیں
کیسے تابوت میں خاموش چلے جاتے ہیں

حالی مرحوم کی زوجہ کا کروں کیا تحریر
بال کھولے ہوئے ماتم کی ہو جیسے تصویر
چل رہی تھی دل مضطر پہ جو غم کی شمشیر
بین کرتی تھی یہ رو رو کے بحال تغیئر
غم جانکاہ ہے اندوہ جدائی صاحب
تم سے پہلے مجھے کیوں موت نہ آئی صاحب

تفرقہ چرخ ستمگر نے دکھایا یہ عجیب
دور میں رہ گئی اور تم گئے منزل کے قریب
کچھ نہ بس چل سکا اے گور غریباں کے غریب
دیکھا دم توڑتے آنکھوں سے تمھیں وائے نصیب
سچ ہے مہلت کسے تھمنے کی قضا دیتی ہے
ساتھ برسوں کا یہ دم بھر میں چھڑا دیتی ہے

گر سفر تم کہیں کرتے تو نہ تھا کچھ وسواس
واں سے خط بھیجتے ہوتی مجھے پھر آنے کی آس
عمر بھر روؤنگی اس غم میں میں باحسرت و یاس
واں سدھارے ہو کہ آؤ گے نہ پھر کر مرے پاس
قبر سے اٹھ کے کوئی شکل ادھر آنے کی نہیں
حشر تک اب تو یہ صورت نظر آنے کی نہیں

موت نے لوٹ لیا راج ہمارا صاحب
زیست تم بن ہمیں کیونکر ہو گوارا صاحب
بے پدر ہو گیا یہ راج دلارا صاحب
ہم سے کیا سب سے کیا تم نے کنارا صاحب
کیا خبر ہے کسے راحت کسے آرام نہیں
ہجر میں روئے کہ پیٹے کوئی کچھ کام نہیں

خلق میں قہر ہے عورت پہ رنڈاپے کی جفا
صبر جیسا کیا اس بی بی نے دیکھا نہ سنا
لب پہ آہیں تھیں کبھی اور کبھی شکر خدا
کبھی جاری یہ زباں پر تھا کہ جو تیری رضا
بی بیاں بیٹھ کے پہلو میں جو سمجھاتی تھیں
دم بدم آنسوؤں کو پونچھ کے رہ جاتی تھیں

دکھ میں سیدانیوں پر ختم ہے صابر رہنا
کام انہیں کا ہے غم و رنج و مصیبت سہنا
حضرت فاطمہؑ کی لونڈیوں کا کیا کہنا
اتنی سی عمر میں رنڈسالے کا جوڑا پہنا
جب سے بیوہ وہ ہوئیں سوگ کے دن کٹتے ہیں
آج تک دیکھنے والوں کے جگر پھٹتے ہیں

اب سنیں اہل عزا حال امام دو جہاں
رن میں جب چل گئی اکبرؑ کے کلیجے پہ سناں
خوں یہ ابلا کہ بدن میں نہ رہی تاب و تواں
گر کے گھوڑے سے تڑپنے لگا وہ تشنہ دہاں
غل ہوا لختِ دل سبط نبیؐ کو مارا
ہم نے ہمشکل رسولؐ عربی کو مارا

سن کے یہ جیتے ہی جی مر گئے سلطان زمن
دل بیتاب یہ تڑپا کہ ہوا سرد بدن
دی صدا زینبؑ بیکس کو بصد رنج و محن
رن میں ہم جاتے ہیں بانو سے خبردار بہن
شیر مارا گیا برباد ہوا گھر زنیبؑ
عازم ملک عدم میں علی اکبرؑ زنیبؑ

چھٹ گیا باپ سے وہ باپ کا پیارا ہے ہے
کسی جلاد نے نیزہ اسے مارا ہے ہے
خون میں ڈوب گیا چاند ہمارا ہے ہے
نہ رہا اب کوئی پیری کا سہارا ہے ہے
ہو گیا آنکھوں میں اندھیر کہ خورشید نہیں
اب ہمیں لاش کے ملنے کی بھی امید نہیں

کچھ مری آنکھوں سے آتا نہیں اس وقت نظر
اپنے اُس یوسف گم گشتہ کو ڈھونڈوں میں کدھر
بھانجا ہے نہ بھتیجا نہ برادر نہ پسر
کون لادے مجھے اس گیسوؤں والے کی خبر
مضطرب فوج کے بادل کی طرف جاتا ہوں
گرتا پڑتا ہو ا جنگل کی طرف جاتا ہوں

سُن کے یہ خیمے کے باہر نکل آئی زینبؑ
شور رانڈوں میں ہوا ہائے غضب ہائے غضب
ننگے سر رن کو چلا ابن شہنشاہ عرب
زرد تھا چاند سا رخ خشک تھے یاقوت سے لب
دمبدم عرش کو نالوں سے ہلا دیتے تھے
علی اکبرؑ علی اکبرؑ کی صدا دیتے تھے

ناگہاں خاک پہ فرزند کو غلطاں پایا
خوں میں ڈوبا ہوا اپنا مہ تاباں پایا
چور زخموں سے تن اکبرؑ ذی شاں پایا
اس مسافر کو کوئی آن کا مہماں پایا
پاس سے جھک کے جو دیکھا تو یہ نقشا دیکھا
صاف نکلا ہوا سینے سے کلیجا دیکھا

حال یہ دیکھ کے مطلق نہ رہت ہوش بجا
گر پڑے ہائے پسر کہہ کے امام دوسرا
رو کے چلائے کہ باپ آیا ہے چونکو بیٹا
کھول کر خوں بھری آنکھوں کو یہ اکبرؑ نے کہا
منھ میں ٹپکائیے گر آئے میسّر پانی
دل پھنکا جاتا ہے اے مالک کوثر پانی

منھ پہ منھ رکھ کے کہا شہ نے بچشم خونبار
علی اکبرؑ میں تری تشنہ دہانی کے نثار
نہر کے گھاٹ کو روکے ہوئے ہیں ظلم شعار
ایک قطرہ بھی ہے مظلوم کو ملنا دشوار
کیا کروں میں کہ ہے برگشتہ زمانا بیٹا
جا کے کوثر ہی سے اب پیاس بجھانا بیٹا
