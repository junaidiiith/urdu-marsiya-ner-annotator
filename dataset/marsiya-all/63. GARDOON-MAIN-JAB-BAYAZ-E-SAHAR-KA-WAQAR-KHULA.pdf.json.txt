GAY
چوتھا مرثیہ
در حال حضرت عباس عليہ السلام
بند 93

مطلع

گردوں پہ جب بیاض سحر کا ورق کھلا
یعنی کتاب ذکر خدا کا سبق کھلا
بزم جہاں میں دفتر نظم و نسق کھلا
ظلمت نہاں ہوئی در بارغ شفق کھلا
پہونچا فلک پہ ماہ کو حکم انقلاب کا
موج ہوا سے پھول کھلا آفتاب کا

ہونے لگے چراغ نجوم آسمان پہ گل
قرنا پھنکی سپاہ عدو میں بجا دہل
برپا حسینیوں میں ہوا یاں اذاں کا غل
پڑھنے لگے نماز شہنشاہ جز و گل
قدسی ہوئے نثار جماعت کی شان پر
نعرے مکبروں کے گئے آسمان پر

سجدے میں یاں جھکے ہوئے تھے عابدوں کے سر
فوج ستم میں ہوئیں صنف بندیاں اودھر
دو چار تیر آکے گرے جب قریب در
حضرت پہ اٹھ کے روک لی عباس نے سپر
کی عرض سرکشی پہ رئیسان شام ہیں
فرمایا آپنے یہ اجل کے پیام ہیں

پھر بیٹھے جا نماز پہ شاہ فلک وقار
شانہ کیا محاسن اقدس میں چند بار
سر پر رکھا عمامۂ محبوب کردگار
پہنی قبائے خسرو عالم بافتخار
پیدا ہوئے تھے خلق میں رحمت  کے واسطے
باندھی کمر شفاعت امت کے واسطے

رخصت کو اہلبیت نبیؑ میں گئے امام
قدموں پر لوٹنے لگیں سیدا نیاں تمام
وہ شور الفراق کا وہ یاس کے کلام
بچّےھے بھی سر پٹکتے تھےلے لے کے شہ کا نام
روتے تھے یوں تو لپٹے ہوئے سب حسینؑ سے
لیکن کلیجے پھٹتے تھے زینبؑ کے بین سے

دیکھا گیا نہ شاہ سے بیکس بہن کا حال
بس الوداغ کہ کے چلا فاطمہؑ کا لال
باہر جو آئے روتے ہوئے شاہ خوشخصال
دیکھا کہ فوج سب ہے مسلّح پئے جدال
جھک کر سلام غازیوں نے با ادب کیا
گھوڑا سوار دوش نبیؐ نے طلب کیا

آیا عجب شکوہ سے شبدیز نیز گام
طاؤس و کبک دیکھتے تھے جلوۂ خرام
دامن قبا کا رکھ کے کمر میں بڑھے امامؑ
عباس نے رکاب کو تھاما باحترام
چھوٹی قدم سے میں یہ ہوا غم زمین کو
جبریل جھاڑنے لگے شہپر سے زمین کو

کس اوج سے خدیو زمین و زماں چلا
رہوار کیا زمیں پر چلا ، آسماں چلا
لے کر نشان، علیؑ ولی کا نشاں چلا
دامن بھرے ہوئے علم زرفشاں چلا
اختر نثار بخشش سبط رسولؐ تھے
ذرے نہ تھے زمین پر سونے کے پھول تھے

پہونچے جو اس شکوہ سے وہ غازیان دیں
گاڑا سپاہ کفر سے آگے نشان دیں
اللہ رے جلوہ قمر آسمان دیں
روشن تھا جس کے نور سے سب خاندان دیں
افروختہ تھا چہرہ اقدس جناب کا
سر پر لگا تھا چہتر زری آفتاب کا

چلّوں میں جوڑنے لگے واں تیر اہل شر
سینے حسینیوں نے ادھر کر دیے سپر
لشکر سے چند گام بڑھے شاہ بحر و بر
حجت تمام کی پہ نہ سمجھے وہ خیرہ سر
مطلق نہ کی تمیز خطاؤ ثواب میں
تیر آئے سرکشوں کی طرف سے جواب میں

بولے حبیب صبر کی بھی انتہا ہے اب
دیجے رضا جہاد کی یا شاہ تشنہ لب
گذرے ہیں سات روز کی ہے روح پر تعب
بچوں کو بھوک پیاس میں یہ تیسری ہے شب
کٹ جائیں پیاسے حلق ادا سر سے دین ہو
اب سلسبیل پر کہیں پہونچیں تو چین ہو

فرمایا واں کسیر ہے لشکر ادھر قلیل
اچھا لڑو کہ خالق کونین ہے کفیل
نزدیک اب ہے، کوثر و تسنیم و سلسبیل
دے گا مجاہدوں کو خدا رتبه جلیل
ہاں اشتیاق خنجر قاتل ہمیں بھی ہے
در پیش عصر تک یہی مشکل ہمیں بھی ہے

یہ سن کے شاد شاد ہوئے وہ خوش اعتقاد
رخصت انھیں ملی کہ ملا گوہر مراد
تیغیں پکڑ پکڑ کے جو نکلے پئے جہاد
میداں سے اُٹھ گئے قدم لشکر عناد
کس آبرو سے فدیۂ راہ خدا ہوئے
سر دے کے سب امام کے حق سے ادا ہوئے

نصف النہار تک تھا یہی شور کار زار
مرنے کو یہ چلا وہ تڑپ کر ہوا نثار
رخصت اسے کیا تو اُسے روئے زار زار
جاتے تھے آپ لاش اٹھانے کو بار بار
ایک ایک نے سعادت عقبیٰ حصول کی
دم نکلے سب کے ، گود میں سبط رسول کی

لٹنے لگی علیؑ کی بضاعت دم زوال
کام آئے رن میں حضرت مسلمؑ کے نونہال
زینبؑ کے نور عین بھی جب کر چکے جدال
حضرت کو داغ دے کے سدھارا حسنؑ کا لال
ستّردلیر قتل ہوئے حق کی راہ میں
دو تشنہ کام رہ گئے ساری سپاہ میں

اس وقت تھا عجب شہ دیں پر ہجوم یاس
ڈھلنا وہ دوپہر کا وہ آندھی وہ لوں وہ پیاس
لاشے پڑے ہوئے تھے عزیزوں کے آس پاس
رو کر فلک کو دیکھتے تھے شاہ حق شناس
اُٹھتا تھا درد دل تو قدم لڑکھڑاتے تھے
فرما کے یا علیؑ ولی بیٹھ جاتے تھے

ہلَ من مبَارِزٍ کی جو اعدا میں تھی پکار
بھائی کو دیکھتے تھے کنکھیوں سے بار بار
ڈیوڑھی پہ تھا یہ شور که یا شاہ نامدار
دوڑو! چلی جہاں سے سکینہ جگر فگار
ہے ہے یہ کیسی آگ لگی ہے زمانے کو
قطرہ نہیں ہے پانی کا منہ میں چوُانے کو

بڑھ کر چچا سے کہتے تھے اکبرؑ یہ دم بدم
رخصت کو عرض کرتے ہیں اب شاہ دیں سے ہم
فرماتے تھے اشارے سے عباسؑ با کرم
کہیو نہ کچھ تمہیں سر شپیرؑ کی قسم
پہلے فدا وہ ہو گا جو خدمتگزار ہے
مرےیہ جاں نثار تو پھر اختیار ہے

یہ کہ کے رکھ دیا قدم شاہ دیں پہ سر
حضرت سمجھ گئے کہ اب ان کا بھی ہے سفر
صدمے سے قلب ہل گیا تھرّا گیا جگر
طاقت نے تن سے کوچ کیا جھک گئی کمر
کیا سنبھلے جس پہ ظلم کا یوں آسمان گرے
دل تھام کر زمیں پہ امام زماں گرے

بھائی کے سر کو چھاتی سے لپٹا کے یہ کہا
بتلاؤ کیا ارادہ ہے اے میرے مہ لقا
دست ادب کو جوڑ کے بولا وہ باوفا
پیاسی سکینہ مرتی ہے یا شاہ کربلا
گذرے ہیں تین دن یوہیں اس خوش صفات پر
گر اذن دیں حضور تو جاؤں فرات پر

بولے بہا کے اشک امام فلک جناب
ہاں موت کا پیام ہے بچوں کا اضطراب
صابر ہر اک بلا میں ہے فرزند بو تراب
اچھا یہ ہے صلاح تو کیجیے تلاش آب
مشاق آپ دیر سے جنگ وجدل کے ہیں
پانی کہاں کا سب یہ بہانے اجل کے ہیں

فرما کے یہ بہ شوق امام اہم بڑھے
عباسؑ اس طرف سے جھکا ئے علم بڑھے
بس ڈبڈبائے آنکھوں کو دو بحر غم بڑھے
یہ سوئے سینہ اور وہ سوئے قدم بڑھے
دونوں پہ کوہ رنج و غم و یاس گر پڑے
گردن جھکائے پاؤں پہ عباسؑ گر پڑے

دل تھا جو شہ کا فرط محبت سے بیقرار
فرمایا ہم کو گرد تو پھرنے دو ایک بار
بولے یہ کانپ کانپ کے عباسؑ نامدار
بندے ہوں لاکھ مجھ سے تو نعلین پر نثار
کیونکر کہوں کہ قابل لطف امام ہوں
میں تو سکینہ جان کا ادنیٰ غلام ہوں

رو کر کہا حسینؑ نے اے جان الوداع
اچھا سدھار ائے مرے ذیشان الوداع
بھائی تمہارے عزم کے قربان الوداع
ہم بھی ہیں کوئی آن کے مہمان الوداع
بابا سے میری پیاس کی فریاد کیجیو
کوثر پہ جائیو تو مجھے یاد کیجیو

رہوار در پہ جھوم رہا تھا مثال شیر
تسلیم کر کے شاہ زمن کو چلا دلیر
اُڑ کر کیا فرس نے نسیم سحر کو زیر
مہکی وہ بو کہ ہوتا ہے پھولوں کا جیسے ڈھیر
خنکی تھی رایت شہ والا کے سائے میں
شیر الٰہ جاتے تھے طوبیٰ کے سائے میں

جیسا علم ہے ویسا ہی ہے حامل علم
حوریں بلائیں لیتی ہیں دونوں کی دمبدم
پریوں میں شور ہے کہ سلیمانؑ کی قسم
حمزہؑ کی ہو یہ شان نہ جعفرؑ کا یہ حشم
اوج اس کا کیوں نہ ہو کہ علیؑ کا نشان ہے
یہ جان ہے علم کی علم اس کی جان ہے

گردن تھپک کے باگ اٹھائی سمند کی
صورت بدل گئی فرس سر بلند کی
چھل بل ہرن کی تیز پری تھی پرند کی
سرعت بلائیں لیتی تھی ہر جوڑ بند کی
بجلی چمک کے چھپ گئی ، پارا تڑپ گیا
جنگل میں یوں اُڑا کہ چکارا تڑپ گیا

گلگوں عجیب حسن سے جاتا ہے سر اٹھائے
صحرا میں کبک باغ میں طاؤس جیسے بجائے
وحشی غزال اس سے نہ کس طرح رشک کھائے
جس کے قدم کی گرد کو صر صر کبھی نہ پائے
جیتا یہی، چکاروں سے جب سامنا پڑا
اس کھیت سے اُڑا، اُدھر اُترا، وہ جاپڑا

پہونچا جواس شکوہ سے وہ آفتاب دیں
دیکھا سپاہ کو صفت شیر خشمگیں
گاڑا جو دبدے سے علم ہل گئی زمیں
ہٹ ہٹ کے مورچوں سے پکارے یہ اہل کیں
غازی ہے، صف شکن ہے، جری ہے، دلیر ہے
ہٹتا نہیں ترائی سے جو، یہ وہ شیر ہے

یہ سن کے تہلکہ صف دشمن میں پڑ گیا
ٹوٹا یہ مورچہ وہ رسالہ بگڑ گیا
ہر غول میں علم سے علم جھک کے لڑگیا
جو رہ گیا نشاں وہ خجالت سے گڑ گیا
ہلچل میں چٹکیوں سے جو چلّے نکل گئے
اس صف کے تیر سہم کے اس صف پہ چل گئے

پڑھ کر رجز علیؑ ولی کا پسر بڑھا
گویا شکار کھیلنے کو شیر نر بڑھنا
دریائے قہر خالق جن و بشر بڑھا
بہر ستیز مالک فتح و ظفر بڑھا
تڑپا جو رخش برق نگاہوں سے گر گئی
آمد خدا کے شیر کی آنکھوں میں پھر گئی

باہر ہوئی نیام سے شمشیر شعلہ بار
یا ابر سے نکل کے ہوئی برق بیقرار
یاکینچلی جو جھاڑ کے نکلا سیاہ مار
یا آستین سے ید بیضا تھا آشکار
نکلی عروس فتح محافه جدا ادا
یا نامۂ ظفر سے لفافہ جدا ہوا

کاٹھی تھی تیغ تیز کی یا تھا اجل کا گھر
حجلہ تھا یا نقاب رخ لیلی ظفر
گھونگھٹ ہٹا کے برق سی چمکی ادھر ادھر
گویا دولہن حجاب سے نکلی جھکائے سر
دکھلائی سب کو منھ کی صفائی لڑائی میں
جانیں ہزاروں لینے لگی رونمائی میں

ہے وصف تیغ میں سپر انداختہ زباں
کٹ کٹ کے حرف آتے ہیں لب پر دم بیاں
مضموں ہیں مثل برق جہندہ شرر فشاں
پیدا صریر کلک سے ہے شور الاماں
کیونکر کوئی لکھے جو مجال رقم نہ ہو
خامے کو خوف ہے کہ زباں پھر قلم نہ ہو

قد کتنا خوشنما ہے بدن کس قدر ہے گول
جوہر شناس ہے تو اسے موتیوں میں تول
مفتاح  فتح ہے در نصرت کو اس سے کھول
وہ تیغ ہے خراج صفاہاں ہے جن کا مول
اشراف کا بناؤ، رئیسوں کی شان ہے
شاہوں کی آبرو ہے سپاہی کی جان ہے

جو اس میں بات ہے وہ صفائی کے ساتھ ہے
اک رنگ صلح کا بھی لڑائی کے ساتھ ہے
چکنا بدن بھی منہ کی رکھائی کے ساتھ ہے
قامت میں راستی کج ادائی کے ساتھ ہے
سج اس کی ہے پسند جہاں گو سجی نہ ہو
معشوق پھر نہیں اگر اتنی کجی نہ ہو

دلدوز و شعله خو و دل انداز و جان گداز
لشکر کش و شکست رسان و ظفر نواز
خونخوار و کج ادا و دل آزار و سرفراز
حاضر جواب شیر طبیعت ، زبان دراز
تھی صاعقہ زمیں پہ تو برق آسمان پر
فقرے تھے ذوالفقار کے اس کی زبان پر

پشّہ وہ اُس کا اور وہ باریکی خمیر
کس بل میں بیمثال اصالت میں بے نظیر
جنگ آزما، خراج ستاینده، دستگیر
گیتی نورد، بادیہ پیما، فلک سریر
اُس کا جمال خلق میں کس پر جلی نہیں
کوچہ وہ کون سا ہے جہاں وہ چلی نہیں

ہر معرکے میں یا ورد مشکل کشا رہی
سید سے کربلا میں نہ دم بھر جدا رہی
جو اس کی ابتدا تھی وہی انتہا رہی
عاشق رہی پدر پہ پسر پر فدا رہی
یکتا تھی ذوالفقار یہ قطعی دلیل ہے
جو تیغ دونوں باگوں کسے وہ اصیل ہے

چھوڑے اگر شعاع کی چلمن نہ آفتاب
کیا تاب ہے کہ لا سکے نہ اس کی برش کی تاب
آفت کا دم ہے، قہر کی تیزی، غضب کی آب
دشمن اسے جو رات کو دیکھے میان خواب
بھاگے ہزار وہ، پہ نہ پائے مفر کہیں
بستر پہ تن کہیں ہو دم صبح سر کہیں


جس غول پر چلی نہ رکی نے تھمی کہیں
اک دم بھی کی نہ اس کی برش نے کمی کہیں
چمکی کہیں، کسّی وہ کسی جا، زمی کہیں
فوجوں میں ابتری تھی کہیں، برہمی کہیں
کاٹے ہوئے نشاں تھے زمین پر پڑے ہوئے
ہر جھا تھے ضرب تیغ کے جھنڈے گڑے ہوئے

جب ضرب کی زمین کے طبق ہل کے رہ گئے
سر اڑ گئے گلوں سے گئے ہل کے رہ گئے
زخموں کے پھول چار طرف کھل کے رہ گئے
بسمل تڑپ کے سامنے بسمل کے رہ گئے
برہم مزاج لخت دل بو تراب تھا
لاشے اُلٹ پلٹ تھے نیا انقلاب تھا

وہ تیغ جانگداز جدھر چل کے رہ گئی
گردن عدو کی شمع صفت ڈھل کے رہ گئی
یہ غول پھنک گیا تو وہ صفت جل کے رہ گئی
بھاگا کوئی تو ہاتھ اجل مل کے رہ گئی
کہتی تھی تیغ مجھ سے کہاں بچ کے جائے گا
ٹھنڈا کروں گی میں تو جہنم جلائے گا

بجلی سی جس پرے کی طرف آ کے پھر گئی
ناگن تھی اک کہ فوج پہ لہرا کے پھر گئی
دم میں لہو زمین پہ برسا کے پھر گئی
اللہ رے منھ صفوں پہ صفیں کھا کے پھر گئی
کاٹا جگر تو اور دلیری ہوئی اسے
سیروں لہو پیا پہ نہ سیری ہوئی اسے

یوں مورچے کو چاٹ گئی تیغ شعلہ رنگ
لوہے کو خاک شور میں کھا جائے جیسے زنگ
کمروں سے کھینچ نہ سکتے تھے خنجر میان جنگ
جوشن جو کٹ گئے تھے تو چار آئینے تھے دنگ
تلواریں منھ چھپائے تھیں ضرب درشت سے
ڈھالیں لپٹ گئیں تھیں سواروں کی پشت سے

کاٹی سپر تو کاسۂ سر تک پہونچ گئی
سر پر پڑی تو پیر کے بر تک پہونچ گئی
برسے مثال برق جگر تک پہونچ گئی
پی کر لہو جگر کا کمر تک پہونچ گئی
بڑھ کر کمر سے زیں پہ جو آئی سرنگ کے
ٹکڑے گرے نہ تھے کہ یہ نیچے تھی تنگ کے

ہوش و حواس شمر سی اڑا دیے
دو دو کے ایک ہاتھ میں بازو اڑا دیے
راکب کے پاؤں گھوڑے کے زانو اڑا دیے
ڈالی کڑی جو آنکھ تو ابرو اُڑا دیے
تھا نور چشم شیر الٰہی جلال میں
پشت کی چھپی ہوئی تھی سیاہی کی ڈھال میں

گر اُس طرف بڑھا کسی بیداد گر کا ہاتھ
بالائے تن رہا نہ ادھر نے ادھر کا ہاتھ
رکتا نہ تھا علیؑ ولی کے پسر کا ہاتھ
دو ہو کے گر پڑا جسے مارا کمر کا ہاتھ
ہنستی تھی موت آنکھ جو پڑتی تھی زین پر
آدھا فرس پہ جسم تھا، آدھا زمین پر

تیغیں سپر کے ساتھ گریں خودسر کے ساتھ
سینے کمر کے ساتھ کٹے، دل جگر کے ساتھ
ہلچل یہ تھی کہ باپ نہ ٹھہرا پسر کے ساتھ
اس معرکے میں چھوٹ گئے عمر بھر کے ساتھ
بھاگے شریر، خلعت و منصب کو چھوڑ کے
روحیں روانہ ہوگئیں قالب کو چھوڑ کے

افعی سا منھ کھلا رہا جب تک زباں چلی
نوکیں جسے لگیں وہ پکارا سناں چلی
غل تھا کہ کدھر گئی کدھر آئی کہاں چلی
اُس نے کہا یہاں یہ پکارا وہاں چلی
ہاں ہاں کا شور تھا کسی لب پر نہیں نہ تھی
جلوہ تھا ہر مقام پہ اور پھر کہیں نہ تھی

معشوق سبزہ رنگ ہے وہ تیغ خضرمی
لب پر لہو سے پان کی لالی سی ہے جمی
دیکھی علیؑ کے وقت سے فوجوں کی برہمی
آتش مزاج، معرکہ آرا، کسئی زمی
برسوں رہی بغل میں شہ مشرقین کی
جھیلے ہوئے لڑائیاں بدر و حسنین کی

سر اڑ گئے تنوں سے جدھر سر سری چلی
خشکی سے خوں میں ڈوب کے سوئے تری چلی
خالی ہوئے پرے تو غضب میں بھری چلی
غل تھا کہ لو دکھا کے لگاوٹ پری چلی
خنجر انھیں کے اُن کا لہو چاٹنے لگے
دیوانے آپ اپنا گلا کاٹنے لگے

وہ تبغ شعلہ زا کی چمک وہ فرس کی حبت
بجلی گرمی پھرا جو ذرا دست حق پرست
رستے کھلے ہوئے، صفیں وہ نہ بندوست
غارت یه مورچه، ادهر آفت ادھر شکست
افسر سے فوج، فوج سے افسر چھٹے ہوئے
سب چھاؤنی اُجاڑ، محلے لٹے ہوئے

ہرسمت تھا مقدمہ جانوں کا روبکار
آتی تھی موت جائزہ لینے کو بار بار
اسوار بر طرف تھے، ندارد رسالہ دار
طبق لیے ہے منشی فوج ستم شعار
کیا ابتری سپاہ ضلالت اثر میں ہے
غل تھا چلو کہ فوج کی بھرتی سقر میں ہے

گھیرا جو یک بیک غصب کردگار نے
گھوڑے بھگائے فوج ضلالت شعار نے
کھینچا سر آسماں پہ زمین کے غبار نے
سر پر اڑائی خاک سیہ روزگار نے
دن چھپ گیا یہ خاک اُڑی رُوئے مہر پر
مٹی کا پُل بندھا تھا محیط سپہر پر

تھرا رہا تھا خوف سے مینائے لاجورد
ہلتے تھے کوہ کانپتا تھا وادئی نبرد
تها دن بھی زرد، دھوپ بھی زرد، آسمان بھی زرد
خورشید چھپ گیا یہ اڑی کربلا میں گرد
اک تیرگی غبار سے تھی چشم مہر میں
ٹاپو پڑے ہوئے تھے محیط سپہر میں

تھا الاماں کا شور پریشاں تھے اہل شر
تیغوں کے پیچھے ڈر کے چھپی تھی ہر اک سپر
ماتھے علم رگڑتے تھے جھک جھک کے خاک پر
پرچم تھے یا کھلے ہوئے فریادیوں کے سر
دانتوں میں خس ہراس سے تھے ہر جوان کے
چادر ہلا رہے تھے پھر ہرے نشان کے

دریا کی فوج تیغ کے گھاٹ اتری جب تمام
ساحل تک آئے حضرت عباسؑ نیک نام
نعرہ کیا، ترائی تو شیروں کا ہے مقام
وہ زور شور کیا ہوا، اے ساکنان شام
تم سب کی کیا بساط ہے، دامن کی گرد ہو
ہاں اب ہمیں ہٹا دو تو جانیں کہ مرد ہو

ڈالا میان آب یہ فرما کے راہوار
خول پوچھ کر رکھی تہ رال تیغ آبدار
آئی صدائے حضرت الیاسؑ ذیوقار
اے نور عین ساقی کوثر ترے نثار
سربر ہو کون تیغ پکڑ کر جو تو بڑھے
دھو ہاتھ منھ کہ نہر کی بھی آبرو بڑھے

سقّائے اہلبیت پکارا به چشم تر
میں ہاتھ دھو کے جان سے آیا ہوں نہر پر
پیاسا ہے تین روز سے مختار بحرو بر
بچے تڑپ رہے ہیں، لہو ہے مرا جگر
طوفاں کا دھیان صاحب کشتی کو چاہیے
پیاسوں کی فکر پہلے بہشتی کو چاہیے

آیا میان آب جو اسپ صبا شتاب
موجیں بڑھیں برائے قدمبوسی جناب
آنکھیں قدم سے دوڑ کے ملنے لگے حباب
اچھیلیں علم کے چومنے کو ماہیان آب
لہروں کی بجلیاں جو برابر چمکتی تھیں
کھلتی تھیں اور حبابوں کی آنکھیں جھپکتی تھیں

پانی سے منھ اُٹھائے جو تھا اسپ سر بلند
ڈھیلا کیا دلیر نے خود جھک کے زیر بند
بولا ہلا کے سر کو سمند وفا پسند
پیاسا ہے ذوالجناح شهنشاه ارجمند
حیواں تو ہوں حضور پہ خوش اعتقاد ہوں
میں بھی تو ابن فاطمہؑ کا خانہ زاد ہوں

دریا سے مشک بھر کے جو نکلا وہ تشنہ کام
پھر گھاٹ پر گھٹا کی طرح چھائی فوج شام
تنہا پہ بیوطن پہ ہوا پھر ہجوم عام
پھر ہر طرف ہے چلنے لگے نیزه و حسام
اک شور تھا کہ بڑھنے نہ دو اس دلیر کو
کشتہ کرو ترائی میں حیدرؑ کے شیر کو

گھوڑا کہیں گھرا، کہیں اُڑ کر نکل گیا
جو ڈر کے گر پڑا وہ سموں سے کچل گیا
نعروں سے مرگیا کوئی، کوئی دہل گیا
صف بجھ گئی ادھر کی جدھر وار چل گیا
مشکیزہ لے کے لاکھوں سے کب تک وغا کریں
کیوں اے بہادروں کہو عباسؑ کیا کریں

برسے جو دس ہزار کمانوں سے تیر کیں
غربال ہو گیا تن عباسؑ مہ جبیں
وار اپنا کر گیا جو برابر سے اک لعیں
بالائے خاک کٹ کے گرا بازوئے یمیں
مڑ کر نگاہ کی کہ الہی یہ کیا ہوا
اک ہاتھ رہ گیا تھا سو وہ بھی جدا ہوا

شانوں سے سارے جسم کا جب بہ گیا لہو
ریتی پہ تھر تھرا کے گرے آپ قبلہ رو
آواز دی کہ آئیے یا شاہ نیک خو
سر تن سے کاٹ لینے کے درپے ہیں سب عدہ
رن میں تڑپ تڑپ کے یہ غمخوار رہ نہ جائے
صدمہ یہ ہے کہ آخری دیدار رہ نہ جائے

نکلا حرم  سراسے جو عباسؑ کا پسر
گورے گلے میں ہنسلیاں تھیں کان میں گہر
چہرے کا رنگ اُڑا ہوا، کرتا عرق میں تر
کی عرض شہ سے ننھے سے ہا تھوں کو جوڑ کر
شاید خبر نہیں ہے امام غیور کو
آقا ! پدر پکار رہے ہیں حضور کو

ڈیوڑھی سے بلبلا کے سکینہؑ نے یہ کہا
ہاں ہاں سنی تھی میں نے بھی فریاد کی صدا
جلدی کسی کو بھیجے یا شاہ کربلا
اب ننگے سر نکلتی ہوں ہے ہے مرے چچا
مرجاؤں گی اگر انہیں جیتا نہ پاؤں گی
کیونکر چچی کو ہائے یہ صورت دکھاؤں گی

سنتے ہی اس صدا کے شکستہ ہوئی کمر
تڑپے، اُٹھے، گرے، نہ سنبھالا گیا جگر
کانپے جو پاؤں تھام لیا بازوئے پسر
چلاتے تھے کہو علی اکبر چلیں کدھر
خورشید کیوں چھپا ہے یہ کیا واردات ہے
کچھ سوجھتا نہیں مجھے دن ہے کہ رات ہے

عباسؑ کے پسر سے تو کہدو کہ گھر میں جائے
دیکھو حرم سراسے سکینہ نکل نہ آئے
فضّہ ابھی خبر نہ کسی رانڈ کو سنائے
اکبر! اجڑ گیا مرا گھر ہائے ہائے ہائے
پرسا تو دوں نجف کی طرف مجھ کو موڑ دو
سر پیٹتا چلوں گا مرے ہاتھ چھوڑ دو

کرتا تھا عرض باپ کو تھامے ہوئے پسر
دل کو ذرا سنبھالیے، یا شاہ بحر و بر
زندہ ابھی ہیں حضرت عباسؑ نامور
گھبرائیے نہ اب سے، ترائی قریب تر
خادم اٹھائے گا بند پاش پاش کو
چلیے حرم میں لے کے بہشتی کی لاش کو

جس دم قریب لاش کے لائے حسینؑ کو
عباسؑ جاں بلب نظر آئے حسینؑ کو
تڑپا غلام سُن کے صدائے حسینؑ کو
اکبرؑ نے ہاتھ اٹھا کے دکھائے حسینؑ کو
دو کوہ غم کے دل پہ جو اک بار گر پڑے
پہلو میں لاش کے شہ ابرار گر پڑے

بھائی کی لاش بھائی نے دیکھی جو خوں میں تر
امنڈا یہ دل کے منھ کے قریب آگیا جگر
بولےیہ آنکھیں کھول کے عباسؑ نامور
اکبرؑ سنبھالو قبلہ و کعبہ کو بیٹھ کر
صدقے ہزار جاں سے امام غیور کے
مجھ کو اُٹھا کے گِرد پھراؤ حضور کے

گھبرا کے نزع میں علی اکبر سے پھر کہا
اے شاہزادۂ دو جہاں میں ترے فدا
تیرا تو کوچ ہے طرف گلشن بقا
فرزند فاطمہؑ سے خبر دار اک ذرا
گر منع بھی کریں تو اکیلا نہ چھوڑیو
عمو نثار باپ کو تنہا نہ چھوڑیو

یہ کہہ کے پائے شاہ کی جانب بڑھایا سر
کانپے لہو بھری ہوئی آنکھوں کوکھول کر
ٹپکے مژہ سے خون کے قطرے اِدھر اُدھر
کسی یاس سے حسینؑ پہ کی آخری نظر
منکا جری کا ڈھل گیا بھائی کی گود میں
بھائی کا دم نکل گیا بھائی کی گود میں

جلدی عبا اُڑھا کے دلاور کی لاش پر
اکبرؑ نے عرض شاہ سے کی ہاتھ جوڑ کر
خیمے سے نکلی آتی ہیں رانڈیں برہنہ سر
تنہا کھڑا ہے راہ میں عباسؑ کا پسر
آیا وہ گر تو ساتھ سکینہؑ بھی آئے گی
دیکھی چچا کی لاش تو جیتی نہ جائے گی

ناچار لاش چھوڑ کے اٹھے امام دیں
مشک و علم کو لیکے چلے آکبر حزیں
کوتل تھا ساتھ اسپ علمدار مہ جبیں
یاگیں کٹی تھین تیغوں سے ڈھلکا ہوا تھا زیں
لٹکی ہوئی تھی تیغ و سپر بھی دلیر کی
پرخوں زرہ سمند پہ رکھی تھی شیر کی

ماتھا لہو سے ڈوبا ہوا تھوتھنی فگار
سینہ بھی سب چھنا ہوا گردن بھی زخمدار
گردن پھرا کے تکتا تھا دریا کو راہوار
یعنی پڑا ہے دشت میں تنہا مرا سوار
خادم برہنہ سر کیے جاتا ہے اس طرح
دلدل کو لوگ لاتے ہیں مجلس میں جس طرح

اکبر نے لا کے گاڑ دیا صحن میں علم
کھولے سروں کو زیر علم آئے سب حرم
حضرت پکارے پیٹ کے سینہ بدرد و غم
لو زینبؑ اپنے بھائی کو کھو آئے رن میں ہم
جیتے رہے تھے اس الم ویاس کے لیے
رنڈ سالہ لاؤ زوجہؑ عباسؑ کے لیے

برپا ہوا یہ حشر کہ ہے ہے علیؑ کا لال
بکھرا دیے حسینؑ کی بہنوں نے سر کے بال
پیٹی پچھاڑیں کھا کے جو بانوئے خوشخصال
سر اپنا پیٹنے لگے اطفال خرد سال
فق ہوگیا سکینہ کا منھ سانس اُلٹ گئی
پھیلا کے دونوں ہاتھ علم سے لپٹ گئی

زیر علم تھا زوجۂ عباسؑ کا یہ حال
ماتھا بھرا تھا خاک سے بکھرے تھے سر کے بال
چلاتی تھی یتیم ہوئے ہائے میرے لال
دنیا سے کھو گئے مجھے عباسؑ خوشخصال
ہے ہے علیؑ کا نور مجھ سے چھٹ گیا
میں رانڈ ہوگئی، مرا اقبال لٹ گیا

صاحب کہاں یہ رانڈ یتیموں کو لیکے جائے
اس کربلا نے لوٹ لیا مجھ کو ہائے ہائے
اب گھرسے کام کیا جو رضا سوگوار پائے
سر پیٹتی ہوئی لب دریا کنیز آئے
کیا اس کی زندگی جسے وارث سے یاس ہو
میری بھی قبر آپ کی تربت کے پاس ہو

ہے ہے علم کے ملنے کی شادی کہوں میں کیا
خضر ان کو مل گئے علم سبز کیا ملا
باہر سے پہلے آکے مرے پاس یہ کہا
تھی جس کی آرزو ہمیں عہدہ وہی دیا
صدقے سے شہ کے جعفر طیار ہم ہوئے
صاحب تمہیں خبر ہے علمدار ہم ہوئے

پھر گود میں بٹھال کے بچوں کو ایک بار
بندے اتارے طوق بڑھائے بحال زار
چہروں پہ خاک مل کے کہا تم ہو سوگوار
بابا تمھارے مر گئے دریا پہ میں نثار
روئے نہ وہ جسے یہ ملال عظیم ہو
اب ہم جہاں میں رانڈ ہوئے تم یتیم ہو

اس دم تھا دونوں بچوں کا عباس کے یہ حال
چہرے تو زرد، الجھے ہوے گیسؤوں کے بال
چھوٹا جو تھا یتیم علمدار خوشخصال
پلّہ چھڑا کے کہتا تھا ماں سے وہ خرد سال
روتی ہیں آپ منھ کو دھرے کیوں نشان پر
کہتے تو کچھ، گذر گئی کیا بابا جان پر

یہ سن کے پیٹنے جو لگی وہ بصد الم
زیب نے تب یہ رو کے کہا یا شہ امم
جو حال ہو بجا ہے کہ وارث کا ہے یہ غم
زنیب نثار خیمہ سے لے جائیے الم
ماتم میں اور کوئی مصیبت گزر نہ جائے
ڈر ہے مجھے کہ زوجۂ عباسؑ مر نہ جائے

زینب سے تب یہ کہنے لگے سرورؑ زمن
لے کر نشان جائے کہاں اب یہ بیوطن
اب تو نہ فوج ہے نہ علمدار صف شکن
گھرلٹ گیا، علم کو بڑھاؤ اب اے بہن
لو،یہ نشانی شہ دلدل سوار لو،
ٹپکا علم سے کھول لو پنجہ اتار لو،

جس دم سنا علم کے بڑھانے کا سب نے نام
سراپنا پیٹنے لگیں سیدانیاں تمام
رایت لٹا کے خاک پہ بولے شہ انام
لے الوداع ! اے علم سید الانام
پیاسے گلے کو خنجر خونخوار چاہیے
بس اب مجھے علم نہ علمدار چاہیے

زیر علم کھڑے تھے جو عباسؑ کے پسر
تکمہ کھلا تھا ایک کا اک تھا برہنہ سر
ماں نے جو طوق اتارے تھے اور کان کے گہر
سہما ہوا تھا ایک تو اک پیٹتا تھا سر
زلفوں پہ گرد تھی تو رخوں پر غبار تھا
چہروں سے درد بے پدری آشکار تھا

چھوٹا یہ شہ سے کہتا تھا آنسو بہا بہا
بابا ہمارے گھر میں کب آئیں گے کیوں چچا
آیا علم یہ، اُن کے نہ آنے کی وجہ کیا
چھوٹے سے رو کے تب یہ بڑے بھائی نے کہا
اماں کی مانگ اُجڑ گئی، صدمے گزر گئے
بھیا تمہیں خبر نہیں، بابا تو مر گئے

سُن کر یہ سوئے نہر چلا پیٹتا وہ سر
گھبرا کے بولے شاہ کہ بیٹا چلے کدھر
کی عرض شہ سے ننھے سے ہاتھوں کو جوڑ کر
بابا کی لاش اٹھانے کو جاتے ہیں نہر پر
میت نہ اُٹھ سکے گی تو خالی نہ آئیں گے
دامن میں ہم کٹے ہوئے ہاتھوں کو لائیں گے

رو کر کہا حسینؑ نے عمو ترے نثار
دریا سے اب اٹھیں گے نہ عباسؑ نامدار
ہم بھی قریب مرگ ہیں دل کو نہیں قرار
چلتی ہے کوئی دم میں گلے پر چھوری کی دھار
رونا تلاش کر کے شہید جفا کی لاش
اب تم اٹھانا باپ بدلے چچا کی لاش

بس اے انیس بس کی دعا کا ہے یہ مقام
ہو مغفرت خلیق کی یارب ذوالکرام
مدّاح آل پاک نبیؐ تھا وہ خوش کلام
مجھ پر اسی بزرگ کا یہ فیض ہے تمام
بندہ وہ کون سا ہے جو بے قصور ہے
گر بخش دے تو کیا تری رحمت سے دور ہے
