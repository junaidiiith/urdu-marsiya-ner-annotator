چھٹا مرثیہ
در حال اسیران زندان شام
بند 48

مطلع

دربار میں زنداں سے اسیروں کی طلب ہے
ناموس محمدؐ پہ عجب رنج و تعب ہے
کس صدمہ میں ذریت سلطان عرب ہے
چادر بھی سروں پر انہیں یہ اور غضب ہے
فاقوں سے کھڑے ہونے کی طاقت نہیں تن میں
دہشت سے ستمگاروں کی لرزہ ہے بدن میں

دم حول کے مارے نہیں سینوں میں سماتے
ہیں خاک بھرے بالوں سے چہرونکو چھپاتے
زینبؑ کا یہ عالم ہے کہ غش پہ ہیں غش آتے
سہمے ہوئے بچے ہیں یہ ماؤں کو سناتے
دم ہونٹوں پہ تھے قید کی اندوہ و محن سے
کیا گردنیں پھر باندھیں گے جلاد رسن سے

جی ڈرتا ہے اماں ہمیں گودی میں چھپا لو
ہم موندتے ہیں آنکھوں کو چھاتی سے لگا لو
سن لے نہ کوئی منھ سے سخن کچھ نہ نکالو
سجاد کہاں ہیں انھیں پاس اپنے بلا لو
مارے نہ طمانچے کوئی یہ خوف بڑا ہے
دروازے پہ شمر ستم ایجاد کھڑا ہے

تھا شور کہ اے قیدیو دربار میں جاؤ
کیا بیٹھے ہو زنداں میں قدم جلد اُٹھاؤ
خالق نے کیا رحم اب آنسو نہ بہاؤ
حلقے رسن ظلم کے ڈھیلے کریں آؤ
حاکم کو دعا دو کہ تمھیں شاد کرے گا
اب قتل نہیں کرنے کا آزاد کرے گا

سن کر یہ سخن کہنے لگی زینب نا چار
اکبار تو ہو آئے ہیں مجلس میں گنہگار
کیا کام ہے اب کیوں ہے بلایا سر دربار
نے سر پہ ردائیں ہیں نہ ہے طاقت رفتار
لے جاؤ نہ بلوے میں اسیران ستم کو
گھٹ گھٹ کے اسی قید میں مر جانے دو ہم کو

میں سوگ میں ہوں کیسی خوشی کیسی رہائی
کس سے ملوں گی چھوٹ کے کیا جیتے ہیں بھائی
مانجائے نے گردن تہِ شمشیر کٹائی
بھائی سے تو اب تا بہ قیامت ہے جدائی
کیا لطف چھٹے قید سے گر پیاروں کو کھو کر
دکھلاؤں گی صورت کسے بن بھائی کی ہو کر

مشہور ہوں میں فاطمہ کے لال کی شیدا
جب وہ نہ ہوئے قید سے چھوٹی بھی تو پھر کیا
اب قید کا غم ہے نہ رہائی کی تمنا
مر جاؤں میں زنداں میں تو رہ جائے یہ پردا
چرچا ہو کہ دنیا سے سفر کر گئی زینبؑ
چہلم نہ ہوا بھائی کا اور مرگئی زینبؑ

مارے گئے عباسؑ دلاور مرے آگے
دنیا سے گئے اکبر و اصغر مرے آگے
بھائی کے چلا حلق پہ خنجر مرے آگے
خالی ہوا زہرا کا بھرا گھر مرے آگے
غم کھاتی ہے اور خونِ جگر پیتی ہے زینبؑ
وہ شیر تو مارے گئے اور جیتی ہے زینبؑ

بتلاؤ خوشی چھوٹنے کی قید سے اب کیا
بیٹے ہیں کہ پھر جن سے ہو ملنے کی تمنا
قاسم ہیں کہ دکھلائیں گے آکر مجھے سہرا
اکبر ہیں جنھیں دیکھ کے ٹھنڈا ہو کلیجا
لاشے بھی ابھی تک نہیں پیاروں کے گڑے ہیں
آباد تھا گھر جن سے وہ جنگل میں پڑے ہیں

جو بھائی کے مرنے سے ستم میں نے اُٹھائے
دشمن کو بھی یہ ظلم نہ اللہ دکھائے
نیزے مرے شانوں پہ لعینوں نے چبھائے
بازو مرے باندھے مجھے دربار میں لائے
بھائی کی عزادار ہوں اور خستہ جگر ہوں
عاشور محرم سے میں اب تک کھلے سر ہوں

دربار میں کہہ دو مجھے حاکم نہ بلائے
خلقت کو دوبارہ نہ مری شکل دکھائے
گر قتل ہے منظور تو قاتل یہیں آئے
موجود ہوں خنجر مری گردن پہ پھرائے
سر تن سے جدا ہو تو بہت شاد ہو زینبؑ
قید الم و رنج سے آزاد ہو نہ زینبؑ

فرمانے لگے رو رو کے تب عابدؑ بیمار
اس وقت پھوپھی جان مناسب نہیں تکرار
کیا بس ہے اسی طرح چلو پھر سر دربار
دیکھیں تو کہ کیا کہتا ہے اب حاکم غدار
کب سے نہیں کی سبط پیمبرؐ کی زیارت
شاید ہو میسر سر سرور کی زیارت

رو کر کہا زینب نے جو مرضی تری پیارے
مختار ہو تم اب تو ہوں میں ساتھ تمہارے
سُن کر یہ سخن خاک سے قیدی اُٹھے سارے
پر اُن کے قدم کانپتے تھے ضعف کے مارے
نورانی بدن گرد غریبی سے اَٹے تھے
بکھرے ہوئے تھے بال گریبان پھٹے تھے

نکلا در زنداں سے جو وہ یوسف شپیرؑ
گردن میں تو تھا طوق گراں پاؤں میں زنجیر
شکل مہ تو خم تھا قد اور رنگ تھا تغییر
معلوم یہ ہوتا تھا کہ ہے ضعف کی تصویر
فاقوں کے سبب نرگسی آنکھوں میں گڑھے تھے
رخ زرد تھا لب خشک تھے اور بال کھڑے تھے

چشمان خدا بیں سے نقاہت تھی نمودار
زیبا ہے اگر ان کو کہوں نرگس بیمار
تھے ضعف سے مائل بہ سفیدی گل رخسار
اور کانپتا تھا صورت خورشید تن زار
افسوس ہے جو نور کے سانچے میں ڈھلا تھا
سو طوق کے حلقے میں وہ نورانی گلا تھا

یہ زار بدن تھا کہ رگیں ہوتی تھیں معلوم
سینے پہ جھکا جاتا تھا ہردم سر مظلوم
تھیں بازوؤں کو تھامے ہوئے زینب و کلثوم
ہر جا پہ نقاہت سے ٹھہرتا تھا وہ مغموم
زنجیر گراں پاؤں مں تھی اک یہ ستم تھا
ساقین تلک پائے مبارک پہ ورم تھا

اس حال سے پہونچا جو وہ بیکس سر دربار
تعظیم کو مسند سے اُٹھا حاکم غدار
کاٹی گئیں جب بیڑیاں اور طوق گرانبار
گر دن کو جھکا رونے لگے عابد بیمار
صدمے سے جو اشک شہِ خوشخو نکل آئے
اس وقت تو حاکم کے بھی آنسو نکل آئے

اس وقت یہ عابد سے لگا کہنے وہ جلاد
محجوب نہایت ہوں میں اے سید سجاد
تھا دشمن شہ ابن زیاد ستم ایجاد
میں خانۂ زہراؑ کو نہ کرتا کبھی برباد
بیکس کے ستانے میں مجھے فائدہ کیا تھا
لیکن وہ ہوا جو کہ مقدر میں لکھا تھا

دی میں نے رہائی تمھیں اے عابد بیمار
جی چاہے تو یاں رہیے مع عترت اطہار
گر جانا ہو سوئے حرم احمد مختار
لو راحلۂ و زاد سفر ہوئے جو درکار
شرمندہ ہوں میں قتل حسینؑ ابن علیؑ سے
شکوہ نہ مرا کیجو رسول عربی سے

عابد نے کہا گو کہ ہیں ہم بے سر و ساماں
پر یہ نہیں منظور کہ لیں غیر کا احساں
سب مشکلیں بندوں کی خدا کرتا ہے آساں
چھٹنے کی خوشی ہے نہ وطن جانے کا ارماں
اک گھر دے وہاں ماتم شبیر کریں ہم
سامان عزائے شہ دلگیر کریں ہم

بابا جو ہوئے قتل تو ہم قید میں آئے
اعدا کی تقید تھی کوئی غل نہ مچائے
آنکھیں ہمیں دکھلائیں اگر اشک بہائے
جی بھر کے کبھی باپ کو رونے نہیں پائے
ناموس نبیؐ خوف سے اک دم نہیں روئے
زنداں میں بہن مر گئی اور ہم نہیں روئے

اور دوسرے ہے آل نبیؐ با سر عریاں
لوٹا ہوا اسباب منگا دے ہمیں اس آں
بس ہے وہی ہم بے سرو سامانوں کا ساماں
میں اپنے بزرگوں کے تبرک کا ہوں خواہاں
حیدر کا عمامہ ہے محمدؐ کی عبا ہے
اور کہنہ سی اک فاطمہ زہرا کی ردا ہے

لوٹا ہوا اسباب جو حاکم نے منگایا
اور شمر لباس شہ دیں کشتی میں لایا
سجاد کا دل سینے میں اس وقت بھر آیا
سر پیٹ کے یہ زینبؑ بیکس نے سنایا
اس وقت مری چھاتی پھٹی جاتی ہے لوگو
بھائی کے مجھے خون کی بو آتی ہے لوگو!

ہے ہے مجھے پوشاک برادر کی دکھا دو
پیراہن شپیرؑ کی بو مجھ کو سنگھا دو
عمامہ گلگوں مری آنکھوں سے لگا دو
عابد نے کہا جلد یہ پوشاک چھپا دو
واللہ ابھی جی سے گزر جائے گی زینبؑ
ان کپڑوں کو دیکھے گی تو مر جائے گی زینبؑ

حاکم نے جو دیکھی شہ مظلوم کی پوشاک
ٹکڑے تھا ہر اک جا سے وہ ملبوس تن پاک
عابد سے یہ کہنے لگا تب حاکم سفاک
یہ رخت کہن پہنے تھے سبط شہِ لولاک
حیرت ہے مجھے جامۂ شاہ شہدا پر
دعویٰ تھا خلافت کا اسی کہنہ قبا پر

رو کر کہا عابد نے کہ اے ظالم غدار
معراج میں پہنے تھے اسے احمد مختار
ایسی نہ تھی واللہ قبائے شہ ابرار
یہ تیروں کے اور نیزوں کے روزن ہیں ستمگار
تلواروں سے ٹکڑے جسد پاک ہوا ہے
یوں ہی مرے بابا کا بدن چاک ہوا ہے

پھر اتنے میں آیا علم حضرت عباسؑ
مشکیزے سے تھی صاف بہشتی کی عیاں پیاس
چلّانے لگی زوجہ عباسؑ بصد یاس
لاؤ مرے صاحب کی نشانی کو مرے پاس
اس وقت مری چھاتی پھٹی جاتی ہے غم سے
منھ ڈھانپ کے روؤں گی میں دامان علم سے

اکبرؑ کی جو پوشاک تھی تر خون میں ساری
دیکھا جو اسے بانوئے بیکس یہ پکاری
ہم شکل پیمبرؐ ترے شملے کے میں واری
آنکھوں کے تلے پھرتی ہے تصویر تمہاری
طے کر کے بہت جلد یہ منزل گئے بیٹا
کپڑے تو ہیں اور خاک میں تم مل گئے بیٹا

کپڑے سحر قتل یہ بدلتے تھے جو دلبر
کیسی یہ قبا تم کو بھلی لگتی تھی اکبر
وہ چاند سے رخسار وہ گیسوئے منبر
دولھا سے بنے خیمے سے تم نکلے تھے باہر
اب سمجھی کہ دولت مری کھونے کو چلے تھے
تم قبر کی آغوش میں سونے کو چلے تھے

شملے کو اُٹھا نے جو لگی بانوئے غم خوار
اصغر کا شلوکا نظر آیا اُسے اکبار
لپٹا کے کلیجے سے پکاری بہ دل زار
اصغرؑ تر ے کُرتے پہ فدا ماں جگر افگار
مارے گئے دامن میں شبہ تشنہ گلو کے
ننھے سے گریبان میں دھبے ہیں لہو کے

کچھ حال مجھے درد گلو کا نہ سُنایا
چپکے رہے اور تیر ستم حلق پہ کھایا
مادر نے تو اُجلا تمھیں کرتا تھا پنھایا
دودھ اُسپہ ہے کیا ہچکیاں لے لے کے گرایا
پیکاں کے نکلنے کا جو دکھ تم نے سہا ہے
ہے ہے یہ مرا دودھ لہو ہو کے بہا ہے

صدقے میں ترے اے مرے بیکس مرے بے شیر
گردن تری ننھی سی کہاں اور کہاں تیر
راتوں کو ترے غم سے تڑپتی ہوں میں دلگیر
نیند آتی نہیں ماں کو ترے بن کسی تدبیر
پہلو میں جو تجھکو میں نہیں پاتی ہوں بیٹا
تکیوں سے تصور میں لپٹ جاتی ہوں بیٹا

صدقے گئی آباد کیا باپ کا پہلو
ویراں مری گودی ہوئی اے اصغر مہرو
تھی شب کو بہت دودھ کے پینے کی تمھیں خو
اٹھ اُٹھ کے یہ ماں ڈھونڈھتی ہے رات کو ہر سو
مجھ کو تو جدائی تیری تڑپاتی ہے اصغر
مجھے بن تجھے کس طرح سے نیند آتی ہے اصغر

اک کشتی میں تھا رانڈوں کا لوٹا ہوا زیور
پازیب تھی کبرا کی سکینہ کا تھا گوہر
تب پیٹ کے چھاتی یہ لگی کہنے وہ مضطر
ہے ہے مری بچی ترے قربان یہ مادر
زنداں سے سوئے خلد سفر کر گئیں بی بی
گوہر یہ بناؤں کسے تو مر گئیں بی بی

زخمی ہوئے ہے ہے اُنھیں بُندوں کے لئے کان
کیا قید سے تھا چھوٹنے کا بی بی کو ارمان
دن رات تھا بابا کی نشانی کا تمھیں دھیان
گوہر مرے دلوا دو یہی کہتی تھی ہر آن
ماں تم کو کہاں ڈھونڈہنے اب جائے حکیم سکینہؑ
گوہر تو ملا تم نہ ملیں ہائے سکینہؑ

جب دے چکا لوٹا ہوا اسباب ستمگر
عابدؑ سے کہا اب تو عمامہ رکھو سر پر
اور حضرت زینب سے کہا اوڑھ لیں چادر
عابد نے کہا باندھوں عمامہ ابھی کیوں کر
ہیں چاک گریبان علی بیٹے کے غم میں
سر ننگے محمدؐ ہیں نواسے کے الم میں

ملبوس نہ درکار ہے نے اب زر و زیور
بہر حسنؑ و حیدرؑ و زہراؑ و پیمبرؐ
منگوا دے مجھے میرے پدر کا سر انور
تا دفن کروں قبر میں لاشے سے ملا کر
بابا سا بھی میرا کوئی مظلوم نہیں ہے
جس کا سر پر نور کہیں لاش کہیں ہے

سن کر یہ سخن کہنے لگا حاکم بے پیر
سب کچھ دیا پر ایک نہ دوں گا سر شبیرؑ
جو شیر کو پی پی کے پلا فاطمہ کا شیر
طاقت تھی کہ کوئی اُسے کرتا تہ شمشیر
کچھ اور نہیں بعد ظفر ہاتھ لگا ہے
زر میں نے لٹایا ہے تو سر ہاتھ لگا ہے

سجادؑ نے فرمایا کہ اے کاذب مکار
وہ عذر ابھی تھا ابھی یہ کرتا ہے گفتار
خود تو نے کیا قتل کا شپیرؑ کے اقرار
خون شہدا ہے تری گردن پہ ستمگار
اس دن تجھے محجوب یہ بیداد کرے گی
جب فاطمہؑ اللہ سے فریاد کرے گی

دیتا نہیں گر مجھ کو سر سبط پیمبر
ہم بارہ اسیروں کے بھی سر تن سے جدا کر
یوں جاؤں گا گر میں تو یہ فرمائیں گے حیدر
سر باپ کا بھی لے نہ سکا عابد بے پر
ہمراہ گیا رانڈوں کے اور رو کے پھر آیا
غربت میں مرے لال کا سر کھو کے پھر آیا

غصہ نہ دلا مجھکو علیؑ کا ہوں میں پوتا
کہہ جاتے نہ بابا تو کبھی قید نہ ہوتا
اک دم میں تری فوج کو میں خوں میں ڈبوتا
پہلے شہ مظلوم سے جاں اپنی میں کھوتا
رگ رگ میں ہے میری اسد اللہ کی طاقت
ہے کانپتے ہاتھوں میں یداللہ کی طاقت

خیبر سا کوئی اور جو در ہو تو اکھاڑوں
عنتر کو کروں قتل تو مرجب کو پچھاڑوں
در آئے اگر نیزے کو میں کوہ پہ گاڑوں
کچھ بن نہ پڑے تجھ کو گر اس وقت بگاڑوں
بابا کی طرح صاحب شمشیر ہوں میں بھی
دادا بھی مرا شیر تھا اور شیر ہوں میں بھی

تو دے نہ سر سبط نبیؐ کیا ترا مقدور
گر تخت الٹ جائے تو ظالم نہیں کچھ دور
منگوا دے مجھے میرے پدر کا سر پرنور
دو دن کی نہ اس دولت و حشمت پہ ہو مغرور
دنیا کو ثبات اسے بہم ایجاد کہاں ہے
نمرود کہاں آج ہے شداد کہاں ہے

ناگاہ صدا سبط پیمبر کی یہ آئی
سجاد خدا کے لیے کرنا نہ لڑائی
گر ہو گئی تیرے بھی سر و تن میں جدائی
پھر ہوئے گی دوزخ سے نہ امت کی رہائی
مظلوم ہو مغموم ہو اور خستہ جگر ہو
لازم ہو تمھیں صبر کہ صابر کے پسر ہو

گر سر نہیں دیتا تو نہ دے کچھ نہیں پروا
بے سر ہی ہیں قبر میں تم گاڑیو بیٹا
دنیا میں رہے گا مری مظلومی کا چرچا
اب دے بھی اگر یہ تو نہ لو صدقے ہو بابا
مقبول یہ ہدیہ ہوا درگاہ خدا میں
پھر لیتے نہیں دیتے ہیں جو راہ خدا میں

حاکم نے بگڑ کر کہا جلاد کو لاؤ
سجاد حزیں کو تہ شمشیر بٹھاؤ
زینب نے کہا یا اسد اللہ اب آؤ
بابا مرے بیمار بھتیجے کو بچاؤ
کیا ہے کہ عیاں زور ولایت نہیں کرتے
صدقے گئی پوتے کی حمایت نہیں کرتے

تلوار کو کھینچے ہوئے آیا جو ستمگار
سجاد سے لپٹے حرم احمد مختار
آواز ید اللہ یہ پیدا ہوئی اک بار
کیوں تخت اُلٹ دوں ترا او ظالم و غدار
قائم رہی دنیا کی بنا جسکے قدم سے
اب اس کا گلا کاٹتا ہے تیغ دو دم سے

سن کر یہ صدا کانپ گیا حاکم اظلم
عابد کو دیا اس نے سر سرور عالم
بیٹے نے لیا باپ کا سر ہاتھوں پہ جس دم
دربار سے قیدی چلے کرتے ہوئے ماتم
دل غم سے انیسؔ جگر افگار تپاں ہے
دفن شہدا لکھنے کی اب تاب کہاں ہے

www.emarsiya.com