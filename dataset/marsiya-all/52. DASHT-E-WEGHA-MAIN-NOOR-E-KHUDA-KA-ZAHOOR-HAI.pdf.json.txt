www.emarsiya.com


دشتِ وغا میں نور خدا کا ظہور ہے
ذروں میں روشنی تجلی طور ہے
اک آفتاب رخ کی ضیا دور دور ہے
کوسوں زمین عکس سے دریائے نور ہے
اللہ رے حسن، طبقۂ عنبر سرشت کا
میدان کربلا ہے نمونہ بہشت کا

حیراں زمیں کے نور سے ہے چرخ لاجورد
مانند کہربا ہے، رخ آفتاب زرد
ہے روکش فضائے ارم وادی نبرد
اٹھتا ہے خاک سے تتقِ نور جائے گرد
حیرت سے حاملان فلک ان کو تکتے ہیں
ذرے نہیں زمیں پر ستارے چمکتے ہیں

ہے آبِ نہر صورت آئینہ جلوہ گر
تاباں ہے مثل چشمه خورشید ہر بھنور
لہریں بسان برق چمکتی ہیں سر بہ سر
پانی پہ مچھلیوں کی ٹھہرتی نہیں نظر
یہ آب و تاب ہے کہ گہر آب آب ہیں
دریا تو آسماں ہیں ستارے حباب میں

پرتو فگن ہوا جو رخ قبلہ انام
مشہور ہو گئی وہ زمیں عرش احتشام
اور سنگریزے در نجف بن گئے تمام
صحرا کو مل گیا، شرفِ وادی السلام
کعبے سے اور نجف سے بھی عزت سوا ہوئی
خاک اس زمینِ پاک کی خاک شفا ہوئی

پھیلا جو نور مہر امامت دم زوال
ذروں سے واں کے آنکھ ملانا ہوا محال
سارے نہال، فیض قدم سے ہوئے نہال
اختر بنے جو پھول، تو شاخیں بنیں ہلال
پتے تمام آئینۂ نور ہو گئے
صحرا کے نخل سب شجر طور ہو گئے

غل تھا زہے حسینؑ کی شوکت زہے وقار
گویا کھڑے ہیں جنگ کو محبوب کردگار
رخ سے عیاں ہے دبدبہ شاہ ذُوالفقار
ہے نور حق جبین منور سے آشکار
کیونکر چھپے نہ ماہ دو ہفتہ حجاب سے
چودہ طبق میں نور ہے اس آفتاب سے

یہ روئے روشن اور یہ گیسوئے مشک فام
یاں شام میں تو صبح ہے اور صبح میں ہے شام
ہالے میں یوں نظر نہیں آتا ہے مہِ تمام
قدرت خدا کی، نور کا ظلمت میں ہے مقام
زلفوں میں جلوہ گر نہیں، چہرہ جناب کا
ہے نصف شب میں آج ظہور آفتاب کا

قرباں کمان ابروئے مولا پہ جان و دل
گرماہِ نو کہیں، تو ہے تشبیہ مبتذل
چشم غزال دشت ختن چشم سے خجل
دیکھا جسے کرم سے خطائیں ہوئیں بحل
پتلی، بسان قبلہ نما، بے قرار ہے
گریاں ہیں وہ، یہ گردش لیل و نہار ہے

رخسار ہیں ضیا میں قمر سے زیادہ تر
جن پر ٹھہر سکی نہ کبھی شمس کی نظر
ریش مخضب، اور یہ رخ شاہ بحر و بر
پیدا ہیں صاف معنی والليل و والقمر
قرآن سے عیاں ہے بزرگی امام کی
کھائی قسم خدا نے اسی صبح و شام کی

کس منہ سے کیجیے لب جاں بخش کا بیاں
چوسی جنھوں نے احمدؐ مختار کی زباں
کیا دُرّ آبدار ہیں اس دُرج میں نہاں
گویا کہ موتیوں کا خزانہ ہے یہ وہاں
ذرے زمیں پہ عکس سے سارے چمک گئے
جس وقت یہ کھلے تو ستارے چمک گئے

شمع حریم لم یزلی تھا گلوئے شاہ
تاریک شب میں جیسے ہویدا ہو نورِ ماہ
اے چرخ بے مدار، یہ کیسا ستم ہے آہ
شمشیر شمر اور محمدؐ کی بوسہ گاہ
جس پر رسولؐ ہونٹوں کو ملتے ہوں پیار سے
کٹ جائے کربلا میں وہ خنجر کی دھار سے

منظوریاں تھی مدح گلوئے شہِ اُمم
یاد آگئی مگر یہ حدیث غم و الم
مسجد میں جلوہ گر تھے رسول فلک حشم
ہلتے تھے ذکر حق میں لب پاک، دم بہ دم
روشن تھے بام و در رخ روشن کے نور سے
آئینہ بن گئی تھی زمیں تن کے نور سے

تھا جو ستوں کہ رکن رسالت کا تکیه گاه
کرسی بھی اس کی پشت کی تھی ڈھونڈتی پناہ
تھا جس حصیر پر وہ دو عالم کا بادشاہ
حسرت سے عرش کرتا تھا اس فرش پر نگاہ
اوج زمیں بہشت بریں سے دو چند تھا
ممبر کا نہ فلک سے بھی پایہ بلند تھا

اصحاب خاص گرد تھے انجم کی طرح سب
تاباں تھا بیچ میں، وہ مہ ہاشمی لقب
سر پر ملک صفات مگس راں تھے دو عرب
جبریلؑ تہ کیے ہوئے تھے زانوے ادب
خادم بلال و قنبر گردوں اساس تھا
نعلیں اس کے پاس، عصا اس کے پاس تھا

گیسو تھے وہ مفسر واللیل اذا سجا
رُخ سے عیاں تھے معنی والشمس والضحا
وہ ریش پاک اور رخ سردار انبیا
گویا دھرا تھا رحل پہ قرآں کھلا ہوا
اوڑھے سیہ عبا، جو وہ عالم پناہ تھا
کعبہ کا صاف حاجیوں کو اشتباہ تھا

پہلو میں بادشاہ کے تھا، جلوہ گرد زیر
سردار دیں، علی ولی، خلق کا اسیر
دونوں جہاں میں کوئی نہ دونوں کا تھا نظیر
احمدؐ تھے آفتاب، تو حیدر مہ منیر
ظاہر میں ایک نور کا دوجا، ظہور تھا
گر غور کیجیے تو وہی ایک نور تھا

مصروف وعظ و پند تھے سلطان مشرقین
جو گھر سے نکلے کھیلتے زہراؑ کے نور عین
نانا بغیر دونوں نواسوں کو تھا نہ چین
بڑھ جاتے تھے حسنؑ کبھی آگے کبھی حسینؑ
کہتے تھے دیکھیں کون قدم جلد اٹھاتا ہے
نانا کے پاس کون بھلا پہلے جاتا ہے

وہ گورے گورے چہروں پہ زلفیں اِدھر اُدھر
کرتے گلوں میں نور بدن جن سے جلوہ گر
اختر سے وہ چمکتے ہوے کان کے گہر
رشک ہلال طوق گلے غیرت قمر
ہیکل پہ نقش نام خدائے جلیل کے
تعویذ گردنوں پہ پرِ جبرئیلؑ کے

مسجد میں آئے ہنستے ہوئے جب وہ گل بدن
خوش بو سے صحن مسجد جامع بنا چمن
تسلیم کو حسینؑ سے پہلے جھکے حسنؑ
خوش ہو کے مسکرانے لگے سرور زمن
بڑھ بڑھ کے خم سلام کو چھوٹے بڑے ہوئے
بیٹھے رہے رسولؐ ملک اٹھ کھڑے ہوئے

بیٹوں کو تھا علیؑ کا اشارہ کہ بیٹھ جاؤ
لازم نہیں کہ وعظ میں نانا کو تم ستاؤ
پھیلا کے ہاتھ بولے محمدؐ کہ آؤ آؤ
شپیرؑ نے کہا ہمیں پہلے گلے لگاؤ
بھائی حسنؑ جو آپ کی گودی میں آئیں گے
ہم تم سے نانا جان ابھی روٹھ جائیں گے

بولے حسنؑ کہ واہ ہمیں اور کریں نہ پیار
اقرار کر چکے ہیں شہنشاہ نام دار
بولے بہ چشم نم یہ حسینؑ فلک وقار
دیکھیں تو کون کاندھے پہ ہوتا ہے اب سوار
سب سے سوا جو ہیں سو ہمیں اُن کے پیارے ہیں
آگے نہ بڑھیے آپ کہ نانا ہمارے ہیں

بھائی سے تب کہا یہ حسنؑ نے بہ التفات
بے وجہ ہم سے روٹھے ہو تم اے نکو صفات
نانا ہمارے کیا نہیں سلطان کائنات
ہوتی ہے ناگوار تمھیں تو ذراسی بات
غصہ نہ اتنا چاہیے خوش خو کے واسطے
مچلے تھے یوں ہی بچۂ آہو کے واسطے

یہ سن کے منہ علیؑ کا لگے دیکھنے رسول
ہنس کر کہا یہ دونوں ہیں میرے چمن کے پھول
میں چاہتا ہوں، ایک کی خاطر نہ ہو ملول
روئیں گے یہ تو گھر سے نکل آئے گی بتول
ہووے نہ رنج میرے کسی نور عین کو
تم لو حسنؑ کو گود میں مَین لوں حسینؑ کو

شپّر سے پھر اشارہ کیا ہو کے بے قرار
غصہ نہ کھاؤ پہلے تمھیں کو کریں گے پیار
پھر بولے دیکھ کر سوئے شبیر نامدار
آ اے حسین آتری باتوں کے میں نثار
چھاتی سے ہم لگائیں گے جان اپنی جان کر
دیکھیں تو پہلے کون لپٹتا ہے آن کر

دوڑے یہ بات سُن کے برابر وہ خوش سیّر
پاس آئے آفتاب رسالت کے دو قمر
لپٹے حسین ہنس کے ادھر اور حسن ادھر
تھے پانوں زانووں پہ تو بالائے دوش سر
نانا کے ساتھ پیار میں دونوں کا ساتھ تھا
گردن میں ایک اُن کا اور ان کا ہاتھ تھا

پھر پھر کے دیکھتے تھے شہنشاہ مشرقین
گہہ جانب حسنؑ تو کبھی جانب حسینؑ
بیٹے جو زانوؤں پہ وہ زہراؑ کے نور عین
تھاتن کو لطف، قلب کو راحت، جگر کو چین
جھک جھک کے منہ رسولؐ زمن چومنے لگے
ان کا گلا تو اُن کا دہن چومنے لگے

شپیرؑ چاہتے تھے کہ چو میں مرے بھی لب
پر کچھ گلے کے بوسوں کا کھلتا نہ تھا سبب
نانا کے منہ کے پاس یہ لاتے تھے منہ کو جب
جھک جھک کے چومتے تھے گل سیّد عرب
بھائی کو دیکھ کر جو حسنؑ مسکراتے تھے
غیرت سے اُن کی آنکھوں میں آنسو بھر آتے تھے

اُٹھے حسینؑ زانو نے احمدؐ سے خشمگیں
غصے سے رنگ زرد اور آنکھوں پہ آستیں
رخ پر پسینہ، جسم میں رعشہ، جبیں پہ چیں
پوچھا کدھر چلے، تو یہ بولے کہیں نہیں
گھر میں اکیلے تیوری چڑھائے چلے گئے
دیکھا نہ پھر کے سر کو جھکائے چلے گئے

بیت الشرف میں آئے جو شپیرؑ نام دار
کرتے کو منھ پہ رکھ کے لگے رونے زار زار
دوڑیں یہ کہہ کے فاطمہؑ زہراؑ جگر فگار
ہے ہے حسینؑ کیا ہوا تو کیوں ہے اشکبار؟
تجھ کو رلا کے غم میں مجھے مبتلا کیا
قربان ہوگئی، تجھے کس نے جفا کیا؟

میرا کلیجہ پھٹتا ہے اے دل ربا، نہ رو
زہراؑ ہزار جان سے تجھ پہ فدا، نہ رو
سر میں نہ درد ہو کہیں، اے مہ لقا، نہ رو
بس بس نہ رو، حسینؑ برائے خدا، نہ رو
میری طرف تو دیکھو کہ بے تاب ہوتی ہوں
چادر سے منہ کو ڈھانپ کے لو میں بھی روتی ہوں

تو منھ تو کھول اے مرے شپیرؑ خوش خصال
تر ہو گئے ہیں آنسو سے گورے گورے گال
مل مل کے پشت دست سے آنکھیں کرو نہ لال
سلجھاؤں آؤ الجھے ہوئے گیسوؤں کے بال
گھر سے گئے تھے ساتھ جدا ہو کے آئے ہو
سمجھی میں کچھ حسنؑ سے خفا ہو کے آئے ہو

تم چپ رہو وہ گھر میں تو مسجد سے پھر کے آئیں
گذری میں کھیل سے مرے بچے کو کیوں رلائیں
ان سے نہ بولیو وہ تمھیں لاکھ گر منائیں
لو آؤ جانے دو تمھیں چھاتی سے ہم لگائیں
واری اگر حسنؑ نے رلایا بُرا کیا
پوچھوں گی کیا نہ میں مرے پیارے نے کیا کیا؟

بولے حسینؑ ہم تو ہیں اس بات پر خفا
نانا نے چومے بھائی کے ہونٹ اور مرا گلا
تم اماں جان منہ کو تو سونگھو مرے ذرا
کچھ بوئے ناگوار ہے میرے دہن میں کیا؟
بھائی کے لب سے اپنے لبوں کو ملاتے ہیں
اب ہم نہ جائیں گے نہیں نانا رُلاتے ہیں

منھ رکھ کے منھ پہ بولی یہ زہراؑ جگر فگار
بوئے گلاب آتی ہے، اے میرے گلغدار
چوما اگر گلا تو خفا ہو نہ میں نثار
تم کو زباں چوساتے تھے مجوبؐ کردگار
یہ مشک میں مہک نہ گل یاسمن میں ہے
خوش بو اسی دہن کی تمہارے دہن میں ہے

کہنے لگے حسینؑ یہ ماں سے بہ چشم نم
کیا جانو تم حسنؑ سے ہمیں چاہتے ہیں کم
یہ کیا!  اُنھیں پہ لطف و عنایت ہے دم بہ دم
معلوم ہو گیا، انھیں پیارے نہیں ہیں ہم
رو رو کے آج جان ہم اپنی گنوائیں گے
پانی نہ اب پئیں گے کھانے کو کھائیں گے

یہ بات سن کے ہو گیا زہراؑ کا رنگ فق
بولی پسر سے روکے وہ بنت رسولِؐ حق
صدقے گئی کرو نہ کلیجے کو میرے شق
ہے ہے یہ کیا کہا مجھے ہوتا ہے اب قلق
میرا لہو بہے گا جو آنسو بہاؤ گے
کا ہے کو ماں جیے گی جو کھانا نہ کھاؤ گے

یہ کہہ کے اوڑھ لی سر پُرنور پر ردا
موزے پہن کے گود میں شپیرؑ کو لیا
در تک گئی جو گھر سے، وہ دل بند مصطفا
فضہ نے بڑھ کے بوزرو سلماں کی دی صدا
پیش نبیؐ حسین کو گودی میں لاتی ہیں
ہٹ جاؤ سب کہ فاطمہؑ مسجد میں آتی ہیں

اللہ رے آمد آمدِ زہراؑ کا بندوبست
ساتوں فلک تھے اوج شرافت سے جس کے پست
احمد کے گرد و پیش سے اٹھے خدا پرست
انساں تو کیا، ملک کو نہ تھی قدرت نشست
آئیں تو شاد شاد، رسولِ زمن ہوئے
گھر میں خدا کے ایک جگہ پنجتن ہوئے

تعظیم فاطمہؑ کو اٹھے سید البشر
دیکھا کہ چشم فاطمہؑ ہے آنسوؤں سے تر
خم تھے حسینؑ دوش پہ ماں کے جھکائے سر
تھا اک ہلال، مہر کے پہلو میں جلوہ گر
ماں کہتی تھی نہ رؤو، مگر چپ نہ ہوتے تھے
آنکھیں تھیں بند ہچکیاں لے لے کے روتے تھے

گھبرا کے پوچھنے لگے محبوب ذو الجلال
روتا ہے کیوں حسینؑ، یہ کیا ہے تمہارا حال؟
بولیں بتولؑ آج قلق ہے مجھے کمال
رویا ہے یہ حسینؑ کہ آنکھیں ہیں دونوں لال
آتے ہیں ہنستے، روتے ہوئے گھر میں جاتے ہیں
شفقت بھی آپ ہی کرتے ہیں آپ ہی رلاتے ہیں

ہاتھوں کو جوڑتی ہوں میں یا شاہ بحر و بر
شفقت کی اس کے حال پہ ہر دم رہے نظر
رونے سے اس کے ہوتا ہے ٹکڑے مرا جگر
مجھ فاقہ کش غریب کا پیارا ہے یہ پسر
حیدرؑ سے پوچھیے مرے عسرت کے حال کو
کس کس دکھوں سے پالا ہے اس نونہال کو

اشک اس کے جتنے ٹپکے ہیں یا شاہ نیک خو
اتنا ہی گھٹ گیا ہے، مرے جسم کا لہو
روئے ہیں پھوٹ پھوٹ کے یہ، میرے روبرو
تر ہو گیا ہے آنسوؤں سے چاند سا گلو
دیکھا نہ تھا یہ میں نے جو حال اس کا آج ہے
حضرت تو جانتے ہیں کہ نازک مزاج ہے

شفقت سے آج آپ نے چومے حسنؑ کے لب
بوسہ لیا نہ ان کے لبوں کا یہ کیا سبب؟
رتبے میں دونوں ایک ہیں یا سرور عرب
میں سچ کہوں یہ سن کے مجھے بھی ہوا عجب
اس کو جو ہو خوشی تو دل اس کا بھی شاد ہو
چھوٹے سے چاہیے کہ محبت زیاد ہو

آپ اُن کے ناز اٹھاتے ہیں یا شاہ بحر و بر
پھر کس سے روٹھیں آپ سے روٹھیں نہ یہ اگر
اکثر انہیں چڑھایا ہے حضرت نے دوش پر
گیسو دیے ہیں ننھے سے ہاتھوں میں بیشتر
روٹھے تھے، یہ سو قدموں پہ سر دھرنے آئے ہیں
منہ کے نہ چومنے کا گلا کرنے آئے ہیں

یہ کہہ پھر حسینؑ سے بولیں بہ چشم تر
لو جا کے اب نبیؐ کے قدم پر جھکاؤ سر
آئے حسینؑ ہاتھ جو ننھے سے جوڑ کر
بے اختیار رونے لگے سید البشر
رہ رہ کے دیکھتے تھے علیؑ و بتولؑ کو
نزدیک تھا قلق سے غش آئے رسولؐ کو

تھی آنسوؤں سے ریش مبارک تمام نم
فرط بکا سے خاک پہ جھکتے تھے دم بہ دم
گاہے ستوں سے لگ کے ہوئے راست گاہ خم
ہر لحظہ اضطراب زیادہ تھا، صبر کم
ہو سکتا تھا نہ ضبط شۂ مشرقین سے
روتے تھے بار بار لپٹ کر حسینؑ سے

شپیرؑ رو کے کہتے تھے نانا نہ روئیے
روئیں گے اب نہ ہم شۂ والا نہ روئیے
ہلنے لگے گا عرش معلیٰ نہ روئیے
پھٹتا ہے اب ہمارا کلیجہ نہ روئیے
سو بار دن میں ہم تو منہ اشکوں سے دھوتے ہیں
حضرت ہمارے رونے پہ کاہے کو روتے ہیں

گھبرا گئے علیؑ ولی شاہِ بحر و بر
کی عرض فاطمہؑ نے جھکا کے قدم پہ سر
بیٹی نثار ہو گئی، یا سیؐد البشر
کیا وجہ ہے؟ جو آپ ہیں اس طرح نوحہ گر
جلدی بتائیے کہ مجھے تاب اب نہیں
رونا خدا کے دوست کا یہ بے سبب نہیں

حضرت کا علم غیب ہے یا شاہ انس و جاں
آئندہ و گذشتہ کا سب حال ہے عیاں
کیا آئی آج وحی خدا وند دو جہاں
ہونا ہے جو حسینؑ پہ مجھ سے کرو بیاں
فاقوں سے کاٹتی ہوں مصیبت جہان کی
کیوں بابا جان، خیر تو ہے اس کی جان کی

بولے جگر کو تھام کے محبوب ذوالجلال
تجھ سے سنا نہ جائے گا اے فاطمہؑ یہ حال
کس منہ سے میں کہوں کہ قلق ہے مجھے کمال
زہراؑ شہید ہوئیں گے تیرے یہ دونوں لال
ماتم کی یہ خبر ابھی جبریلؑ لائے تھے
سارے ملک حسینؑ کے پُرسے کو آتے تھے

الماش پی کے ہوئے گا بے جاں ترا حسنؑ
یہ وجہ ہے کہ چومتا ہوں اس کا میں دہن
بھر جائے گا کلیجوں کے ٹکڑوں سے سب لگن
ہوگا زمردی، ترے اس لال کا بدن
سوئے بہشت جب یہ جہاں سے سدھاریں گے
بدکیش تیر اس کے جنازے پہ ماریں گے

زہراؑ مجھے کلام کی طاقت نہیں ہے اب
حلق حسینؑ چومنے کا کیا کہوں سبب
اک بَن میں تین روز رہیں گے یہ تشنہ لب
کٹ جائے گا گلا یہی خنجر سے ہے غضب
نیزے پہ سر چڑھے گا ترے نور عین کا
گھوڑوں سے روند ڈالیں گے لاشہ حسین کا

روئے خبر یہ کہہ کے جو محبوب ذوالمنن
گھبرا کے منھ حسینؑ کا تکنے لگے حسنؑ
زہراؑ پکاری ہائے لٹے گا مرا چمن
میں مرگئی، دُہائی ہے، یا سرورِ زمن
یہ کیسی آگ ہے کہ مری کوکھ جل گئی
ہے ہے چھری کلیجے پہ زہراؑ کے چل گئی

فریاد یا نبیؐ شۂ ابرار الغياث
اے مرسلان حق کے مددگار الغیاث
اے بے کسوں کے وارث و سردار الغیاث
اے جزو کل کے مالک و مختار الغیاث
قدرت ہے سب طرح کی شۂ مشرقین کو
حضرت سے لوں گی اپنے حسنؑ اور حسینؑ کو

کس جرم پر یہ لال مرے قتل ہوں گے آہ
رو کر کہا رسولؐ خدا نے کہ بے گناہ
کی عرض فاطمہؑ نے کہ اے عرش بارگاہ
بچوں کو میرے کیا نہ ملے گی کہیں پناہ
تلواریں کھینچ کھینچ کے ظالم جو آئیں گے
حضرت نہ کیا نواسوں کو اپنے بچائیں گے

آساں ہے کیا جو قتل کریں گے ستم شعار
کیا شیر حق کمر سے نہ کھینچیں گے ذوالفقار
اعدا پہ کیا چلے گا نہ دست خدا کا وار
بالوں کو کیا نہ کھولے گی زہراؑ جگر فگار
ٹکڑے جگر جو ہوئے گا مجھے دل دو نیم کا
پایہ نہ کیا پلاؤں گی، عرش عظیم کا

زہراؑ سے رو کے کہنے لگے شاہ نیک خُو
بیٹی مجھے ستائیں گے تربت میں کینہ جُو
اس وقت قتل ہوئیں گے یہ دونوں ماہ رُو
دنیا میں جب نہ ہوگا علیؑ اور نہ میں نہ تو
لاشے پہ مجتبیٰ کے تو شپیرؑ روئے گا
شبیر جب مرے گا تو کوئی نہ ہوئے گا

چلائی سر پٹک کے یہ زہراؑ کہ ہے ستم
پیٹے گا کون تن سے جو نکلے گا اس کا دم
ماتم کی صف بچھائے گا کون اے شہِ امم؟
پُرسے کو کون آئے گا اس کے بہ چشم نم؟
ہم میں سے ایسے وقت جو کوئی نہ ہوئے گا
ہے ہے مرے حسینؑ کو پھر کون روئے گا؟

بچے کی میرے تعزیہ داری کرے گا کون؟
منھ ڈھانپ ڈھانپ گریہ و زاری کرے گا کون؟
دریائے اشک چشم سے جاری کرے گا کون؟
امداد بعد مرگ ہماری کرے گا کون؟
ہوگا کہاں نبیؐ کے نواسے کا فاتحہ
شربت پہ کون دیوے گا پیاسے کا فاتحہ

بولے نبیؐ کہ آپ کو نہ زہراؑ نہ کر بلاک
فرما چکا ہے مجھ سے یہ وعدہ خدائے پاک
پیدا کریں گے قوم اک ایسی بروئے خاک
جو رات دن رہیں گے اسی غم میں دردناک
بزم عزا میں آئیں گے وہ دُور دُور سے
تن خاک سے بنائیں گے دل اُن کے نور سے

ہوگی انھیں سے مجلس ماتم کی زیب و زین
دیں گے انھیں وہ لب کہ رہے ہیں پر وا حسینؑ
آنکھیں وہ دیں گے رہنے کو سمجھیں جو فرض عین
ہاتھ ایسے، غیر سینہ زنی ہو جنھیں نہ چین
سامان تعزیت کے کبھی کم نہ ہوئیں گے
وہ حشر تک حسینؑ کے ماتم میں کو روئیں گے

ہوگا عیاں فلک پہ محرّم کا جب ہلال
رخت سیاہ پہنیں گے بر میں وہ خوش خصال
کھولیں گی بی بیاں بھی سب اپنے سروں کے بال
ہر گھر میں ہوگا شور کہ ہے ہے علیؑ کا لال
لیں گے صلے میں خلد تیرے نور عین سے
آنسو عزیز، وہ نہ کریں گے حسینؑ سے

پیاسا شہید ہوگا جو تیرا یہ دل رُبا
مومن سبیلیں رکھیں گے پانی کی جا بہ جا
ہوئے گی شاد روح شہیدانِ کربلا
بھر بھر کے آب سرد پکاریں گے برملا
محبوب کبریا کے نواسے کی نذر ہے
پیاسے نہ جائیو کہ یہ پیاسے کی نذر ہے

کہنے لگی نبیؐ سے بتولؑ فلک جناب
ہے ہے میں کیا کروں مرے دل کو نہیں ہے تاب
اے بادشاہ کون و مکاں مالک الرقاب
درگاہِ حق میں آپ کی ہے عرض مستجاب
کیجئے دعا کہ خالق اکبرؑ مدد کرے
اللہ یہ بلا مرے بچے کی رد کرے

بیٹی سے رو کے کہنے لگے، شاہ کائنات
روح الامیں نے مجھ سے تو یہ بھی کہی ہے بات
چاہو تو رد کرے یہ بلا ربِّ پاک ذات
لیکن نہ ہوئے گی مری امت کی پھر نجات
محبوب حق نثار ترے نور عین پر
موقوف ہے یہ امر تو قتل حسین پر

اللہ رے صبر دختر محبوب کردگار
اُمت کا نام سن کے جھکایا سر ایک بار
خوشنود ہو کے کہنے لگے شاہ ذوالفقار
صدقے حسنؑ، حسینؑ تصدق، علىؑ نثار
اس راہ میں نہ مال نہ دولت عزیز ہے
پیارے پسر نہیں، ہمیں اُمت عزیز ہے

کہنے لگے حسینؑ سے پھر شاہِ بحر و بر
بتلا مجھے کہ کیا تری مرضی ہے اے پسر
نانا سے بولے چھوٹے سے ہاتھوں کو جوڑ کر
امت کے کام آئے تو حاضر ابھی ہے سر
وعدہ کو ہم نہ بھولیں گے گو خورد سال ہیں
جھوٹے نہیں ہیں، مخبر صادق کے لال ہیں

روتے ہیں آپ کس لیے یا سید امم
راضی ہیں ہم پہ راہ خدا میں ہوں جو ستم
تلواریں بھی چلیں تو نہیں مارنے کے دم
اُمت پہ اپنے سر کو تصدق کریں گے ہم
ہم راست گو ہیں بات پہ جس وقت آتے ہیں
کہتے ہیں جو زباں سے وہی کر دکھاتے ہیں

بچپن میں جو زباں سے کہا تھا کیا وہ کام
جس وقت رن میں ٹوٹ پڑی شہ پہ فوجِ شام
گردن جھکا کے برچھیاں کھایا کیے امام
خوں میں قبا رسولؐ کی تر ہو گئی تمام
تیغیں علیؑ کے لال کے شانے پہ چل گئیں
چھاتی کے پار نیزوں کی نوکیں نکل گئیں

پھیری نہ تھی جو پشت مبارک دم مصاف
تھے دو ہزار زخم فقط سر سے تا بہ ناف
سید سے بے وطن سے، زمانہ تھا بر خلاف
غل تھا کہ آج ہوتا ہے گھر فاطمہؑ کا صاف
سنبھلا نہ جائے گا خلف بو تراب سے
لو وہ قدم حسینؑ کے نکلے رکاب سے

مینھ کی طرح برسنے لگے شاہ دیں پہ تیر
تھرا رہے تھے لگ کے تن نازنیں پہ تیر
دامن پہ تیر، جیب پہ تیر، آستیں پہ تیر
پہلو پہ تیغ، سینہ پہ نیزہ، جبیں پہ تیر
داغوں سے خوں کے رخت بدن لالہ زار تھا
شکل ضریح سینۂ اقدس فگار تھا

تر تھی لہو میں زلف شکن در شکن جدا
مجروح لعل لب تھے جدا، اور دہن جدا
درپے تھے نیزہ دار جدا، تیغ زن جدا
کٹ کٹ کے ہو گیا تھا ہر اک عضو تن جدا
سی پارہ تھا نہ صدر، فقط اس جناب کا
پرزے ورق ورق تھا، خدا کی کتاب کا

کرتا تھا وار، برچھیوں والوں کا جب پرا
تیغوں سے دم بھی لینے کی مہلت نہ تھی ذرا
نیزوں میں خوں، نبیؐ کے نواسے کا تھا بھرا
شمشیر و تیر و نیزه و خنجر کے ماورا
تھیں سختیاں ستم کی شۂ خوش خصال پر
چلتے تھے سنگ فاطمہ زہرا کے لال پر

تھے دو ہزار جسم شۂ بحر و بر پہ زخم
ماتھے پہ زخم تیر کے، تیغوں کے سر پہ زخم
گردن پہ زخم، سینہ پہ زخم اور کمر پہ زخم 
اور اس کے ماورا تھے بہتّر جگہ پہ زخم
گھوڑے پہ گہہ سنبھلتے تھے کہ ڈگمگاتے تھے
غش آتا تھا تو ہرنے پہ سر کو جھکاتے تھے

گھوڑے پہ جب سنبھلنے کی مطلق رہی نہ تاب
ہاتھوں سے باگ چھٹ گئی اور پاؤں سے کلاب
گرنے لگا جو خاک پہ وہ آسماں جناب
مرقد میں بے قرار ہوئی روح بو تراب
غل تھا کہ خاک پر شہ کون و مکاں گرا
بس اب زمیں الٹ گئی اور آسماں گرا

جلتی ہوئی زمیں پہ تڑپنے لگے امام
بے کس پہ ظالموں نے کیا اور اژدہام
اس وقت شمر سے یہ عمرو نے کیا کلام
ہاں تن سے جلد کاٹ سرِ سرورِ انام
ڈریو نہ سن کے فاطمہ زہراؑ کی آہ کو
گل کر دے شمع قبر رسالت پناہ کو

یہ سنتے ہی چڑھائی ستم گر نے آستیں
خنجر کمر سے کھینچ کے آگے بڑھا لعیں
تھے قبلہ رو جھکے ہوئے سجدے میں شاہ دیں
لب ہلتے دیکھے شاہ کے آیا وہ جب قریں
سمجھا کہ تشنگی سے جو صدمے گزرتے ہیں
اس وقت بددعا مجھے شبیرؑ کرتے ہیں

جھک کے قریب کان جو لایا تو یہ سنا
حق میں گناہ گاروں کے کرتے ہیں شہ دعا
جاری زبان خشک پہ یہ ہے کہ اے خدا
کر حاجتوں کو میرے محبتوں کی تو روا
شیعوں کا حشر روزِ جزا میرے ساتھ ہو
میرا یہ خوں بہا ہے کہ ان کی نجات ہو

یہ سُن کے مستعد ہوا وہ شہ کے قتل پر
زانو رکھا حسینؑ کے سینے پہ بے خطر
گردن پہ پھیرنے لگا خنجر جو بد گہر
آئی صدا علیؑ کی کہ ہے ہے میرے پسر
زہراؑ پکاری کچھ بھی نبیؐ سے حجاب ہے
ظالم یہ بوسہ گاہِ رسالتؐ مآب ہے

کیوں ذبح میرے لال کو کرتا ہے بے گناہ
کیوں کاٹتا ہے میرے کلیجے کو رو سیاہ
کشتی کو اہل بیت نبیؐ کی نہ کر تباہ
میں فاطمہؑ ہوں، عرش ہلائے گی میری آہ
ہوئے گا حشر قتل جو یہ بے وطن ہوا
یہ مرگیا تو، خاتمہ پنجتن ہوا

آواز اپنی ماں کی یہ زینبؑ نے جب سنی
دوڑی نکل کے خیمے سے سر پیٹتی ہوئی
دیکھا کہ ذبح کرتا ہے حضرت کو وہ شقی
سر پیٹ کر یہ کہنے لگی وہ جگر جلی
ہے ہے نہ تین روز کے پیاسے کو ذبح کر
ظالم! نہ مصطفےٰ کے نواسے کو ذبح کر

بانو پکارتی تھی یہ کیا کرتا ہے لعین
پیاسا ہے تین روز سے حیدرؑ کا جانشیں
چلاتی تھی سکینہؑ کہ جینے کی میں نہیں
بابا کو ذبح کرتا ہے کیوں اے عدوئے دیں؟
خنجر نہ پھیر چاند سی گردن پہ رحم کر
ابا کو چھوڑ دے، مرے بچپن پہ رحم کر

زخموں سے چور چور ہے زہراؑ کا یادگار
جس چھاتی پر میں سوتی تھی اس پر ہے تو سوار
بابا کے حلق پر نہ پھرا اب چھری کی دھار
بدلے پدر کے سر کو مرے تن سے تو اتار
سید پہ تشنہ لب پہ ستم اس قدر نہ کر
پوتی ہوں فاطمہؑ کی، مجھے بے پدر نہ کر

رو کر بیاں یہ کرتی تھی وہ سوختہ جگر
دے کر دہائی اہل حرم پیٹتے تھے سر
کرتا تھا ذبح شہ کو وہاں شمر بد گہر
فرماتے تھے یہ شاہ کہ پیاسا ہوں رحم کر
پانی دیا نہ ہائے نبیؐ کے نواسے کو
جلاد ذبح کرنے لگا بھوکے پیاسے کو

آخر سرِ امام امم تن سے کٹ گیا
چلّا کے فاطمہؑ نے یہ زینب کو دی صدا
میداں سے جلد لے کے سکینہؑ کو گھر میں جا
بے جرم کٹ گیا تیرے ماں جائے کا گلا
مارا بظلم شمر نے پیاسے کو جان سے
میں لٹ گئی حسین سدھارے جہان سے

بس اے انیسؔ بزم میں ہے نالہ و فغاں
پوچھ ان کے دل سے جو ہیں سخن فہم نکتہ داں
حق ہے سنا نہیں کبھی اس حسن کا بیاں
گویا کہ یہ خلیق کی ہے سربسر زباں
سچ ہے کہ اس زبان کو کوئی جانتا نہیں
جو جانتا ہے اور کو وہ مانتا نہیں
