جلد سوم
www.emarsiya.com
مرثیہ میر انیس

1
اے مومنو مرنے کے لئے جاتے ہیں اکبر
مادر سے جدا ہونے کا غم کھاتے ہیں اکبر
سوئے ہوے اب باپ کو دکھلاتے ہیں اکبر
شہ روتے ہیں سر پاؤں پہ نیوڑھاتے ہیں اکبر
کچھ بن نہیں آتا ہے شہہ جن و بشر کو
گہ دیکھتے ہیں بانو کو اور گاہ پسر کو

2
دشوار ہے ہم شکل پیمبر کی جدائی
فرماتے ہیں پہلے مجھے کیوں موت نہ آئی
بانو کی یہ اٹھارہ برس کی ہے کمائی
حسرت بھی کوئی اس کی نکلنے نہیں پائی
پہلے علی اکبر سے یہ ناشاد مرے گی
کس طرح جواں بیٹے کو ماں صبر کرے گی

3
ہے داغ عجب یہ فلک پیر دکھاتا
بابا سے برابر کے پسر کو ہے چھڑاتا
ہے شاہ کی پیری کا عصا ہاتھ سے جاتا
اک عمر کی دولت پہ زوال آج ہے آتا
گرتا ہے فلک غم کا شہ جن و بشر پر
خاموش ہیں پر برچھیاں چلتی ہیں جگر پر

4
لب خشک ہیں تر اشکوں سے آنکھیں ہیں کمر خم
ہم قاسم کی جدائی کا قلق بھائی کا ماتم
بانو کا رنج ہے بیٹے کا جدا غم
ہیں سخت تردد میں شہنشاہ دوعالم
بیٹے سے بچھڑنا ہے مصیبت یہ بڑی ہے
اک جان عجب طرح کی آفت میں پڑی ہے

5
اکبر کی یہ ہے عرض کہ میدان کی رضا دو
رستہ مجھے فردوس کے جانے کا بتا دو
بابا مری الفت کو بس اب دل سے اُٹھا دو
امّاں سے بھی رخصت مجھے مرنے کی دلا دو
کٹوائے گا سر رن میں غلام آپ سے پہلے
زندہ ہے وہ بیٹیا جو مرے باپ سے پہلے

6
اب لطف ہے کیا جینے کا سب کٹ چکا لشکر
کام آئے پھوپی زاد چچازاد برادر
عباس علمدار گئے جانب کوثر
نام اپنا ہو روشن جو کئے شمع صفت سر
ہے للہ نہ اب آہ و بکا کیجیے بابا
اکبر کو بھی اُمت پہ فدا کیجیے بابا

7
ہے میرے سوا کون جو ہو آپ پہ قرباں
عابد ہے سو بیمار ہے اصغر ہے سو ناداں
فرماتے ہیں حضرت یہ نہ ہوگا کسی عنواں
اے جان پدر پہلے ہمیں ہونے دو بیچاں
جب لاش مری رن سے اٹھا لائیو بیٹا
پھر شوق سے مرنے کے لیے جائیو بیٹا

8
بیکس کی رفاقت کو نہ چھوڑو مرے جانی
و پیری میں اٹھے گا نہ ترا داغ ہے جوانی
گو پیاس بہت ہے تجھے اے یوسف ثانی
ہم نے بھی تو دو روز سے پایا نہیں پانی
بابا سے جدا ہونا گوارا نہ کرو تم
کوثر کے لیے ہم سے کنارا نہ کرو تم

9
اس واسطے پالا تھا تجھے اے مرے دلدار
مظلوم پدر کے دم آخر ہو مددگار
دم آنکھوں میں جب آئے تو دیکھیں ترا دیدار
مرجا میں تو تم قبر کرو باپ کی تیار
مختار ہو گھر بار کے عاقل ہو جواں ہو
فرزند پیمبر کے تمھیں فاتحہ خواں ہو

10
ماں باپ کا مرنا تو ہے میراث مری جاں
سو باپ تو جتیا رہے فرزند ہو بیجاں
ہوئے گا نہ مجھکو یہ گوارا کسی عنواں
مرنے کو تمھیں جانے دوں نہ اکبر سوئے میداں
تم جیتے رہو روح مری شادی رہے گی
اور بانو کے مغموم بھی آباد رہے گی

11
سن کر یہ سخن شاہ کا رونے لگے اکبر
کی عرض کہ فریاد ہے یا سبط پیمبر
میں زندہ رہوں آپ کے تن پر سے کٹے سر
اے قبلۂ دیں ہو یہ گوار امجھے کیو نکر
حضرت کی جدائی کا نہ میں داغ سہوں گا
صدقے نہ ہو اگر تو کہیں کا نہ رہوں گا

12
کہنے لگے سُن کر یہ سخن سید ابرار
بیٹا تری تقریر سے ہم ہو گئے لاچار
پھر گرنے لگا باپ کے قدموں پہ وہ دلدار
لپٹا کے گلے سے شہ والا نے کیا پیار
فرمایا کہ کہ رلواؤ نہ مجھ سوختہ جاں کو
اچھا یہی مرضی ہے تو راضی کروماں کو

13
بانو بھی کھڑی دور سے سنتی تھی یہ تقریر
سرور سے لگی کہنے کہ اے حضرت شبّیر
کیا ذکر مرا کرتے ہو کیا ہوتی ہے تدبیر
شہ نے کہا بے آس ہمیں کرتی ہے تقدیر
آتی ہے خزاں باغ اجڑتا ہے ہمارا
فرزند جواں ہم سے بچھڑتا ہے ہمارا

14
میں چاہتا ہوں لال رہے تیرا سلامت
بانو تری دولت پہ مگر آتی ہے آفت
مجھ سے تو یہ روکے نہیں جاتے کسی صورت
اب تم سے طلب کرتے ہیںیہ مرنے کی رخصت
کیونکر کہوں میں ایسی کمائی کو مٹا دو
تم چاہو رضا دو انھیں چا ہو نہ رضا دو

15
بانو نے کہا آپ کی کیا اس میں ہے مرضی
حضرت نے کہا جس میں ہو اُمت کی بھلائی
پیارے علی اکبر ہیں تو امت بھی ہے پیاری
صدقے کیا بھائی کو محبت ہے یہ اُن کی
منظور ہے سرانیا تہ تیغ دھروں میں
میدان میں پہلے علی اکبر سے مروں میں

16
سنکر یہ سخن رونے لگی بانو ناشاد
چلائی کہ لٹتی ہوں میں فریاد ہے فریاد
دوڑو ارے لوگو مرا گھر ہوتا ہے برباد
مرجاؤں تو ہوں قید غم ورنج سے آزاد
تدبیر کرو کچھ مرا گھر لٹنا ہے لوگو
پردیس میں مادر سے پسر چھٹتا ہے لوگو

17
سرور سے مرا راج ہے اکبر سے ہے اقبال
وہ فاطمہ کا لال ہے یہ بانو کا ہے لال
بیٹے کو جو رخصت دوں تو ہے دل کا عجب حال
اور روکوں تو زہرا کا چمن ہوتا ہے پامال
ہر طرح کمر غم سے اکھڑ جائے گی میری
یا مانگ دیا کوکھ اُجڑ جائے گی میری

18
روکر کھا اکبر نے کہ اے مادر غم خوار
مانگو یہ دعا زندہ رہیں سید ابرار
اب دودھ ہمیں بخشو کہ میں مرنے پہ تیار
اس پیاس میں ہیں جام شہادت کے طلب گار
کوکھ اپنی بچانے کا نہ ساماں کرو اماں
زہرا کے پسر پر ہمیں قرباں کرواناں

19
بانو نے کہا صبر تو آتا نہیں واری
تم نے تو چھری ماں کے کلیجے پہ ہے ماری
مر جاؤں گی اے لال میں فرقت میں تمھاری
خیرابیہی مطلب ہے تو منگو او سواری
پر میں کوئی حسرت تو نکالون علی اکبر
آؤ تمھیں دولھا تو بنا لوں علی اکبر

20
اکبر نے کہا اس سے ہے کیا فائدہ اس آں
غم ہو گا زیادہ تمھیں یہ دیکھ کے اماں
اُٹھ جائیں گے ہم خلق سے ناشادی پُر ارماں
بہتر تو یہ ہے چاک کرو میرا گریباں
نے جوڑا نہ سہرا نہ دلھن چاہیئے مجھ کو
اب گوشہ قبر اور کفن چاہیے مجھ کو

21
لانے کے اُٹھانے کا جو سامان ہو میسر
سرا مرے تابوت پہ تم باندھیو مادر
یاد آؤں گا جس وقت تو رونا بھی کہکر
ہے ہے مرے ناشاد پرارماں علی اکبر
باندھی ہے کمر گلشن ہستی سے سفر پر
بس ہے یہی شادی کہ تصدق ہوں پدر پر

22
کہکر یہ سخن ماں کو کیا آخری مجرا
ناموس محمد میں قیامت ہوئی برپا
روتا ہوا ہم شکل بنی خیمے سے نکلا
شہ نے کہا اے لعل خدا کو تمھیں سونپا
فرقت تری قسمت مجھے دکھلاتی ہے بیٹا
تم جاتے نہیں جان چلی جاتی ہے بیٹا

23
اکبر سوئے جنگاہ چلے چھیڑ کے رہوار
اور رہ گئے دل تھام کے در پر شہ ابرار
تھا مستعد جنگ زبس لشکر کفار
میدان میں پہونچنا تھا کہ چلنے لگی تلوار
تھے روکتے اُس فوج کے ریلے علی اکبر
لڑتے تھے ہزاروں سے اکیلے علی اکبر

24
تھے غول زرہ پوشوں کے کھینچے ہوئے شمشیر
پڑتے تھے مکیں گاہ سے باراں کی طرح تیر
تانے ہوئے نیزوں کو پس پشت تھے بے پیر
اور بیج میں تھے تبع یہ کف اکبر دل گیر
دکھلا دیا تھا جنگ شہنشاہ نجف کو
جب کرتے تھے حملہ تو الٹ دیتے تھے صف کو

25
واں معرکہ آرا تھے جناب علی اکبر
روتے تھے کھڑے سبط بنی خیمے کے در پر
غل ہوتا جو میداں میں تو کہتے تھے تڑپ کر
اے بار خدا مٹتی ہے تصو یر پیمبر
تو صبر عطا کر کہ نہ فریاد کروں میں
بھولوں علی اکبر کو تجھے یادکروں میں

26
يارب علی اکبر پہ ہے بچپن سے مرا پیار
سو آگے مرے برچھیاں کھاتا ہے یہ دلدار
اٹھارہ برس پالا ہے الفت سے ہوں ناچار
ہے مرگ جواں بیٹے کی شبّی پہ دشوار
تیغوں سے بچاتا نہیں میں اپنے جگر کو
کرتا ہوں فدا نانا کی امت پہ پسر کو

27
تھی شہ کی وہ مشکل اور یہ تھا بانو کا نقشا
روتی تھی کھڑی تھامے ہوئے خیمہ کا پردا
کہتی تھی کہ اے بیبیو ہے ہے میں کروں کیا
آنکھوں سے ہے کچھ اب تو دکھائی نہیں دیتا
فرزند مرا گھر تی ہے فوج ستم میں
اب منھ سے نکلتا ہے کلیجا کوئی دم میں

28
پردے کو اٹھا کر کبھی سرور کو سناتی
اب خیمے سے سر ننگے ہوں میں بھی چلی جاتی
ہے مامتا کی آنچ کلیجے کو جلاتی
کچھ ایسا قلق ہے کہ پھٹی جاتی ہے چھاتی
زنده علی اکبر کو میں پھر پاؤں گی صاحب
بیٹا نہیں ملنے کا تو مر جاؤں گی صاحب

29
فضہ سے یہ کہتی تھی کہ میداں کی طرف جا
احسان ترا ہوئے گا اکبر کو بلا لا
کہیو کہ چلو خیمے میں واں حشر ہے برپا
مادر کو اٹھا لو گے تو پھر آن کے لڑنا
صدمہ نہ جدائی کا اٹھا مر گئی بانو
جلدی چلو دنیا سے سفر کر گئی بانو

30
یہ حشر تھا جو رن سے صدا آئی یہ ناگاہ
گھوڑے سے پسر گر پڑا جلد آئیےیا شاہ
اکبر کی صدا سنتے ہی دوڑے شہ ذیجاہ
مقتل میں نظر آیا نہ وہ چودھویں کا ماہ
گھبرائے ہوے چارون طرف پھرتے تھے شبّیر
بسمل کی طرح اٹھتے تھے اور کرتے تھے شبّیر

31
دل پکڑے ہوے ہاتھوں سے گہہ نہر پہ جاتے
روتے ہوئے جوں ابر کبھی واں سے پھر آتے
اعدا کو کبھی ہاتھ اٹھا کہ یہ سناتے
کیا بغض ہے لاشہ نہیں اکبر کا بتاتے
دریا میں جو لاشے کو بہایا ہو تو کہدو
اس چاند کو مٹی میں چھپایا ہو تو کہدو

32
جو لاش نظر آتی تھی کہتے تھے یہ جھک کر
قربان میں گر تم ہو تو بو لو علی اکبر
آئی صدا کچھ تو یہ فرماتے تھے رو کر
آنکھوں سے بصارت بھی گئی وائے مقدر
صورت نظر آنے کی نہیں نور نظر کی
کا ہے کو بتائے گا کوئی لاش پسر کی

33
حضرت کے رلانے کو عدو کہتے تھے ہنس کر
یاشاہ کسے ڈھونڈھتے ہو مر گئے اکبر
تن ٹکڑے ہوا تیغوں سے خنجر سے کٹا سر
مردے کا تفحص ہے عبت یا شہ صفدر
جیتا تو نہ وہ ماہ لقا ہاتھ لگے گا
لاشے پہ جو پیٹو گے تو کیا ہاتھ لگے گا

34
شہ کہتے تھے بیٹے کا پتہ مجھ کو بتادو
سید ہوں دعا دوں گا میں لاشہ ہی دکھا دو
جلتا ہے کلیجہ اُسے چھاتی سے لگا دو
اب یوسف گم گشتہ کو بابا سے ملا دو
مادر کو بھی اک عشق ہے اس نور نظر سے
بیٹا نہ ملے گا تو نکل آئے گی گھر سے

35
اکبر کا پتا جبکہ کسی نے نہ بتایا
صحرا کو چلا حیدر کرار کا جایا
فرزند کو جنگل میں تڑپتا ہوا پایا
چلائے کہ کیا حال ہے بیٹا پدر آیا
اٹھارہ برس بعد ہمیں چھوڑتے ہو آہ
بیٹا پڑے اِس خاک پہ دم توڑتے ہو آہ

36
بیٹا میں موا جاتا ہوں آواز سُناؤ
ہم آئے گلے ملنے کو ہاتھوں کو اُٹھاؤ
برچھی کا کہاں زخم لگا مجھکو دکھاؤ
گر اٹھ نہیں سکتے تو مری گود میں آؤ
بچپن میں پھرا ہوں تمہیں کاندھے یہ چڑھا کر
لے جاؤں گا اب لاش کو چھاتی سے لگا کر

37
آغوش میں یہ کہہ کے جو اکبر کو اٹھایا
اور زخم کلیجے کا پسر کے نظر آیا
تب کوٹ کے چھاتی شہ دین نے سنایا
یہ حال ہے فرزند کا فریاد خدایا
لوٹا مجھے امت نے محمد کی دعا سے
کاٹا ہے کلیجے کو مرے تیغ جفا سے

38
اکبر نے سنی غش میں جو یہ باپ کی زاری
بیتابی شبّیر پہ آنسو ہوئے جاری
رو کر کہا بابا سے کہ رخصت ہے ہماری
جینے کے نہیں زخم کلیجے پہ ہے کا ری
کبریٰ کو سکینہ کو برادر کو نہ دیکھا
افسوس کہ مرتے ہوئے مادر کو نہ دیکھا

39
یاں آتے ہیں لینے کو مرے خلد سے حیدر
 کسی پیارے دیتے ہیں مجھے ساغر کوثر
دادی مری پہلو میں کھڑی پیٹتی ہیں سر
اور شور ہے جوروں میں کہ ہے ہے علی اکبر
ہیں گرد مری لاش کے روحیں شہدا کی
آتی ہے صدا گر یہ محبوب خدا کی

40
یہ کہتے تھے جو درد ہوا چھاتی میں ناگاه
آغوش میں بابا کے تڑپنے لگا وہ ماہ
اک آہ کی اور گلشن فردوس کی لی راہ
چلائے کلیجے کو پکڑ کر شہِ ذی جاہ
لب تشنہ جہاں سے سوئے کوثر گئے بیٹا
یہ باپ تو جیتا رہا تم مرگئے بیٹا

41
ے لال کہاں سے تمہیں اب ڈھونڈ کے لاؤں
بتلاؤ تو کس منھ سے میں اب خیمے میں جاؤں
پوچھے تمھیں بانو تو میں کیا اس کو بتاؤں
مرنے کی خبر بیٹے کی کیا ماں کو سناؤں
ماتم میں ہمیں، اپنے رلایا علی اکبر
تم نے مرا لاشہ نہ اٹھایا علی اکبر

42
خاموش انیس اب کہ ہوئی شدت زاری
خامے کے بھی آنسو ہیں غم شاہ میں جاری
رو رو کے دعا مانگ کہ اے ایزدِ باری
کر رحم کہ مجھ پر الم  و رنج ہے طاری
میں واسطہ دیتا ہوں حسین ابن علی
کا محتاج نہ کیجو مجھے دنیا میں کسی کا

سلام
غم حسین میں رہ مجرئی ثواب یہ ہے
سمجھ نہ اشک کو اشک اب دُرخوش آب یہ ہے
لحد میں دیکھیو داغ حسین کی ضو کو
زوال جس کو نہیں ہے وہ آفتاب یہ ہے
حسین کہتے تھے کیونکر نہ روکوں حر کو میں
خدا گواہ کہ لاکھوں میں انتخاب یہ ہے
امام کہتے تھے مہماں تھا حر مگر افسوس
ضیافت اس کی نہ کچھ ہو سکی حجاب یہ ہے
لوگر کے ایڑیاں قاسم نے وقت نزع کہا
عدم کے ہیں سفری اپنا پا تراب یہ ہے
بنے کی لاش پر روئے پکار کر نہ نبی
حیاہ شرم اسے کہتے ہیں اور حجاب یہ ہے
