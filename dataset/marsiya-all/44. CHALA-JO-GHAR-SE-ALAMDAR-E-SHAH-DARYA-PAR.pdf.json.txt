www.emarsiya.com

چلا جو گھر سے علمدار شاہ، دریا پر
محیط دیکھی عدو کی سپاہ دریا پر
ملی نہ پیاسے کو جانے کی راہ دریا پر
علم تھی ہاتھ میں تیغ اور نگاہ دریا پر
جدھر سے چاہتا تھا جاؤں، جا نہ سکتا تھا
خیام شاہ کو منھ پھیر پھیر تکتا تھا

خیال تھا کہ کہیں دیکھتے نہ ہوں حضرت
چلا تھا جب میں تو ان کو کمال تھی رقت
نظر جو آئی لب نہر فوج کی کثرت
مدد کو میری چلے آئیں گے بصد الفت
لڑیں گے سب سے محمد کے وہ نوا سے ہیں
مجھے یہ غم ہے کہ دو دن کے بھوکے پیاسے ہیں

خدانخواستہ زخمی ہوں، تو قیامت ہو
نبی سے اور علی سے مجھے خجالت ہو
بتول سے مری اماں کو بھی ندامت ہو
تمام عمر کی ضائع یہ میری خدمت ہو
اجل کا اپنی اب امیدوار ہوںن یا رب
جیے وہ شاہ میں اس پر شار ہوں، یا رب

کہا یہ دل سے پر اب دیکھتے ہو کیا عباس
اٹھاؤ گھوڑے کو مہمیز کر کے بے وسواس
خلاف وضع ہے پھر جانا یاں پیاسوں کے پاس
غضب ہے گر نہ بجھائی سکینہ جان کی پیاس
تم ان سے دور ہو جب تک تو ٹوک سکتے ہیں
یہ بزدلے کہیں شیروں کو روک سکتے ہیں

یہ بات کہہ کے بہ منت کہا یہ اعدا سے
لعینوں تم تو ہو سیراب اور ہم پیا سے
کرو نہ تم مجھے محجوب شاہ والا سے
غلام وعدہ کر آیا ہے اپنے آقا سے
کہ نیزے کھاؤں گا، تیر و تبر بھی کھاؤں گا
ولے فرات سے اک مشک آپ لاؤں گا

خدا سے شرم کرو تم کدھر گیا ہے شعور
دلوں میں تشنگی حشر کا بھی کچھ ہے خطور
پییں یہ پانی چرند و پرند و وحش و طیور
بتاؤ سبط پیمبر نے کیا کیا ہے قصور
کنارِ نہر تمھاری تو خوش گزرتی ہے
بغیر آب پیمبر کی آل مرتی ہے

یہ آفتاب کی حدت یہ موسم گرما
یہ جلتی ریت اور اوپر سے خیموں کا جلنا
برسنا آگ کا گردوں سے اور یہ گرم ہوا
بتاؤ تم ہی کہ پیاسوں کا حال کیا ہوگا
زبانیں خشک ہیں، بچے پڑے بلکتے ہیں
نگارہ یا س سے خالی گھڑوں کو تکتے ہیں

بغیر پانی شہ دیں کی غش کی حالت ہے
لب ان کے سوکھ گئے ہیں زباں کو لکنت ہے
سکینہ جان کی یہ تشنگی سے صورت ہے
نہ بیٹھنے کی نہ اٹھنے کی اس میں طاقت ہے
زبان خشک ہے اکبر کی پیاس کے مارے
لبوں پہ جان ہے اصغر کی پیاس کے مارے

سنی لعینوں نے عباس کی یہ جب تقریر
لگے وہ کہنے کمانوں کو جوڑ جوڑ کے تیر
بغیر پانی کے ایسا ہی حال ہے تغییر
ہوتے ہیں کس لیے بیعت سے منحرف شبّیر
اگر اس امر کو شاہِ اُمم نہ مانیں گے
ہزار عذر کروگے تو ہم نہ مانیں گے

بڑھائے گھوڑے کو آگے نہ بس چلے آؤ
اسی میں خیر ہے خیمہ کو جلد پھر جاؤ
فرات کو نہ بہت دیکھ دیکھ لہراؤ
یہ دخل کیا ہے کہ اک بوند پانی کی پاؤ
یہ سوکھی مشک جو دریا پہ لائے ہو عباس
لہو میں اپنے نہانے کو آئے ہو عباس

تمھیں تو بھائی کی الفت کا تھا بڑا دعوا
جہاں تھی جان کی جوکھو، وہیں تمھیں بھیجا
نہ سمجھے تم کہ ہے قابو میں غیر کے دریا
کہاں ہزاروں ، کہاں ایک تم تن تنہا
تمھیں جو شمر سے بھی اک طرح کا ناتا ہے
ہمیں تمھاری جوانی پہ رحم آتا ہے

یہ بات سنتے ہی ان سے ہوا وہ چیں بجبیں
کہا عدوے خدا و رسول ہے وہ لعیں
غلط ہو کہتے قرابت کچھ اس سے مجھ کو نہیں
عزیز اسے نہیں ہم جانتے جو ہو بیدیں
امام کا جو ہے دشمن، وہ کب مسلماں ہے
ہمیں عزیز ہے وہ جس کو پاس ایماں ہے

یہ بات کہتے ہی گھوڑے کو اس نے چمکایا
مثالِ شیر نیستاں صفوں میں در آیا
مینہ اس پر نیزوں کا اہل ستم نے برسایا
ہٹا نہ پیچھے وہ شیر الٰہ کا جایا
جب آ کے نیزوں سے ظالم انھیں ڈراتے تھے
منھ اُن کا دیکھ کے عباس مسکراتے تھے

پدر سے گرچہ نہ سیکھا تھا نیزہ بازی کا فن
بہ طعن نیزے سے سو سو گرا دیے دشمن
کسی کا سینہ کیا زخمی توڑ کر جوشن
کسی کی نوک سے نیزے کی چھید لی گردن
جو جی جلا کے کوئی اونچی دو چار ہوا
تو نیزہ توڑ کے چار آئینہ کو پار ہوا

به زور تیغ در آیا وہ نہر میں صفدر
بھری تو مشک ولے لب کیے نہ اپنے تر
یہ دھیان تھا کہ چلو جلد مشک کو لے کر
سکینہ پیاسی کھڑی ہو گی خیمہ کے در پر
پیا جو پانی تو تم کو نہ ہوگا گھر جانا
پھر ایسے جینے سے بہتر ہے پیاسا مر جانا

یہ کہہ کے چھوڑ دی رہوار تشنہ لب کی عناں
کہ پانی پی لئے میں انساں ہوں اور توجبواں
رہوں گا پیاسا میں جب تک ہیں شاہ تشنہ دہاں
یہ بولا اسپ وفادار ہو کے تب گریاں
جو میں فرات سے سیراب ہو کے جاؤں گا
تو اسپ شاہ کو کیا جاگے منھ دکھاؤں گا

یہ عرض گھوڑے سے سن کر ٹپک پڑے آنسو
نکالا نہر سے ٹھکرا کے اسپ تشنہ گلو
پکڑ کے تیغوں کو چاروں طرف سے ٹوٹے عدو
مگر تھا ابن یداللہ کا قوت بازو
وہ شیر جاتا بھلا کس جوان سے مارا
ہر ایک حملے میں سو سو کو جان سے مارا

ہوا جو شور لب نہر اس لڑائی کا
کمک کو فوج لیے شمر رُو سیہ دوڑا
جب اس نے دیکھا بہادر کے جنگ کا نقشا
تب ایک ایک سے اس نے پکار کر یہ کہا
شکست فاش، تمہیں صاف دے چلا عباس
ہوا نہ تم سے کچھ ، اور پانی لے چلا عباس

یہ شمر کہتا تھا اور کر رہا تھا جنگ وہ شیر
جو اس کے بازو پہ اک ظلم کی چلی شمشیر
جدا تو ہو گیا بازو، ہٹا نہ پر وہ دلیر
سنبھالا دوسرے شانے سے اس نے مشک کو پھیر
وفا کا عہد نہ غازی نے کوئی دم چھوڑا
نہ مشک دانتوں سے گرنے دی نہ علم چھوڑا

علم جو ہاتھ سے چھوٹا اُسے نہ گرنے دیا
دبایا پاؤں سے، گردن سے بھی اسے روکا
جھکا ہوا تھا علم اور پھریرا خوں سے بھرا
بچانا مشک بھی تھی اور علم برا در کا
وہ دست چپ بھی گرا جس گھڑی فلم ہو کر
اٹھا لی غازی نے دانتوں سے مشک خم ہو کر

جو ہاتھ ہوتے تو کرتا وہ اہل ظلم سے جنگ
ہٹاتا تھا وہ رکابوں سے ان کو ہو کر تنگ
فرس کو ایڑ لگانے سے تھی یہی اک اُمنگ
کہ پہنچے خیمہ لب تشنگاں میں، ہو نہ درنگ
بلا سے خوں تن بے دست سے جو بہہ جاوے
پلاؤں پیاسوں کو پانی تو نام رہ جاوے

ستم گروں کو نہ رحم آیا اس بہشتی پر
سب اس کو مارتے تھے مل کے نیزہ و خنجر
لہو جو شانوں سے بہتا تھا دونوں رانیں تھیں تر
گھرا سواروں کے حلقے میں تھا وہ تشنہ جگر
اشارہ گھوڑے کو کرتا تھا گھر کے چلنے کا
کسی طرح سے اسے ڈھب نہ تھا نکلنے کا

جب اُچھلا چاہتا تھا تھر تھرا کے وہ رہوار
تب اس کو نیزوں کی نوکوں سے روکتے تھے سوار
ہزاروں مارتے تھے تیر اُسے وہ ناہنجار
قضاے کار ہوا ایک تیر مشک کے پار
اگرچہ سینہ بھی اس تیر کیں سے پھوٹ گیا
بہا جو مشک کا پانی کلیجہ ٹوٹ گیا

پکارا گھوڑے سے گرتے ہوئے کہ یا حضرت
پہونچیے جلد کہ عباس ہوتا ہے رخصت
رہے نہ آپ کے دیدار کی مجھے حسرت
نصیب الٹ گئے ضائع ہوئی مری خدمت
چلائے تیر بھی، کی مجھ پہ تیغ رانی بھی
بہایا خوں بھی مرا، اور بہایا پانی بھی

یہ کہہ کے گھوڑے سے نیچے وہ تشنہ کام گرا
سُنی امام نے عباس تشنہ لب کی صدا
کلیجہ تھام کے فرمایا، ہاے بھائی مرا
یقیں ہوا مجھے، چھٹپن کا ساتھ آج چھٹا
قلق میں کیا کرے اب، اور کوئی کیا نہ کرے
کسی سے بھائی کسی کا خدا جدا نہ کرے

ہمارے جینے کا تھا لطف اس کے جینے سے
چھڑا یا بھائی کو اعدا نے مجھ سے کینے سے
لگایئے اُسے اب چل کے اپنے سینے سے
اسی الم کا تھا دھڑ کا کئی مہینے سے
جہاں سے حیف ہمارا وہ خیر خواہ گیا
برادری کا جو حق تھا اسے تباہ کیا

یہ کہہ کے آئے جو ریتی میں ڈھونڈتے
سرور تو دیکھا ہاتھ کٹائے پڑا ہے وہ صفدر
علم ہے دہنی طرف، بائیں مشک خون میں تر
جو غش میں ہوتی بھی آہٹ ذرا تو گھبرا کر
اٹھائے سر کو سوے خیمہ گاہ تکتا ہے
کسی کے آنے کی جو کوئی راہ تکتا ہے

کھڑا ہے زخمی کے نزدیک شمر خانہ خراب
کہے ہے ہاتھوں پہ اُس کو دکھا کے ساغر آب
یہ پانی پی لے تو، ہووے گا دل بہت بیتاب
ہلا کے ہونٹوں کو عباس دیتا ہے یہ جواب
سکینہ پیاسی سے شرم و حجاب ہے مجھے کو
یہ پانی اس گھڑی خنجر کا آب ہے مجھ کو

جہاں میں پانی سے اب لب نہیں میں کرنے کا تر
فقط ہوں تشنہ دیدار سبط پیغمبر
ملے جو بھائی سے، اپنے امام تشنہ جگر
پکارے رو رو کے عباس میں فدا تم پر
چلے تم اور ہمیں چھوڑا، یہ کیا کیا تم نے
کمر کو بھائی کی توڑا، یہ کیا کیا تم نے

یہ کہہ کے ہاتھوں کو پھیلا کے لپٹے بھائی سے
جبیں پہ رکھی جبیں، منھ سے منھ کو ملتے تھے
لبوں سے سوکھے ہوئے ہونٹوں کے لیے بوسے
تب آنکھیں کھول کے عباس اس طرح بولے
غلام اپنے شہ دیں وقار کے صدقے
ہزار جاں مری حضرت کے پیار کے صدقے

کہاں میں، اور کہاں آپ کا یہ لطف و کرم
لہو میں غرق ہوں اپنے میں سرسے تا بقدم
بھرے نہ آپ کی پوشاک، یا امام امم
کہا یہ شاہ نے بھائی سے تب بدیدہ نم
تمھارا تیغوں سے تن چاک چاک ہے عباس
تمھارے بعد یہ پوشاک خاک ہے عباس

کہا تب اس نے کہ بندے سے کچھ ہوئے راضی
یہ سُن کے پہلے تو شہ نے اک آہ کی ایسی
فلک بھی ہل گئے جس سے زمین بھی کانپی
گلے لگا کے پھر اس کو، یہ رو کے بات کہی
بتائے تجھ کو رضامندی اپنی کیا شبیر
اخی، ترے تن بے دست کے فدا شبیر

کہو، سکینہ کو دینا ہے کیا کوئی پیغام
وہ بولا آہ، ہے ناحق بدل سکینہ کا نام
ہزار حیف کہ ہم کچھ نہ آئے اس کے کام
تمام یہاں ہوئے ہم پیاس سے ہوئی وہ تمام
دلا سا دینے کو خیمہ میں جب کہ جایئے گا
مری طرف سے بہت سا گلے لگایئے گا

میں اس کی پیاس کے قرباں میں اسکے منہ کے نثار
میں اس کا عاشق و شید اوہ میری عاشق زار
میں اس سے پانی کے لانے کا کر چکا تھا قرار
لبوں پہ پھیرتی ہوگی زباں وہ سو سو بار
کھڑی تھی درپہ قدم تھر تھراتے ہوویں گے
خیال ہو گا کہ عمو اب آتے ہوویں گے

خبر ہے کیا اسے میں نے نہ کی تھی کوتاہی
جو بات چاہی تھی، تقدیر نے وہ نہ چاہی
ہوئی ہو کس کے مقدر سے کس کو آگاہی
وہ پیاسی رہ گئی، جنت کو ہم ہوئے راہی
ہزار جاں مری اُس بے قرار کے صدقے
ہے منتظر مری، اُس انتظار کے صدقے

یہ کہہ کے رونے لگا اور کیا یہ شہ سے بیاں
مری جو زوجہ ہے اس سے یہ کہیو بھائی جاں
سکینہ نام مرالے کے ہووے جب گریاں
مری طرف سے بھتیجی پہ ہو جیو قرباں
اسی حجاب و خجالت سے گھر نہ آیا میں
بھتیجی پیاسی رہی پانی کیوں نہ لایا میں

یہ شہ سے کہہ کے جور و یاوہ شیر دشت نبرد
ہوا سکینہ کی الفت سے دل کے زخم میں درد
قدم پہ شاہ کے مل مل کے چہرہ پُرگرد
سدھارا خُلد کو سینہ سے کھینچ کر دم سرد
اب آگے کیا کہوں عباس کی وفات کا حال
انیسؔ غیر ہوا شاہ کائنات کا حال
