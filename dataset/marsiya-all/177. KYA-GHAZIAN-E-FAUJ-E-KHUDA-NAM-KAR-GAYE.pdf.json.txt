مرثیہ 18

کیا غازیان فوج خدا نام کر گئے
لاکھوں سے تشنہ کام لڑے کام کر گئے
امت کی مغفرت کا سرانجام کر گئے
فیض اپنا مثل ابر کرم عام کر گئے
پڑھتے ہیں سب درود جو ذکر ان کے ہوتے ہیں
ایسے بشر وہ تھے کہ ملک جن کو روتے ہیں

دیندار و سرفروش، شجاع و خوش اعتقاد
ہاتھوں میں تیغیں اور دلوں میں خدا کی یاد
زخموں کو نخل قد پہ وہ سمجھے گل مراد
مردانگی یہ پیاس میں فاقوں میں یہ جہاد
تیغوں سے بند کونسا ان کا کٹا نہ تھا
پر معرکے سے پاؤں کسی کا ہٹا نہ تھا

برسوں رہے گا چرخ میں گر آسمان پیر
لیکن نظر نہ آئے گا ان کا کہیں نظیر
گورے نہ اُن کے پاؤں، نہ روئے مہ منیر
خورشید جن کے سامنے اک ذرۂ حقیر
پُرخوں قبائیں جسم میں، سینے تنے ہوئے
پہنچے ریاض خلد میں دولھا بنے ہوئے

رستم اُٹھا نہ سکتا تھا سر اُن کے سامنے
شیروں کے کانپتے تھے جگر ان کے سامنے
پھینکی تھی روشنی قمر اُن کے سامنے
اُڑتا تھا رنگ روئے سحر ان کے سامنے
بخشا تھا نور حق نے ہر اک خوش صفات کو
ہوتا تھا دن، جو گھر سے نکلتے تھے رات کو

پیشانیوں پہ جلوہ نما اختر سجود
دیکھیں جو اُن کا نور تو قدسی پڑھیں درود
رُخ سے عیاں جلال و جوانمردی و نمود
شیدائے آل شیفتہ واجب الوجود
جینے کی شاہ دیں کو دعا دے کے مر گئے
ایماں کے آئینہ کو جِلا دے کے مر گئے

تاثیر کر گئی تھی انھیں صحبت امام
تھا نزع میں بھی خشک لبوں پہ خدا کا نام
لبریز تھے محبت حیدر سے دل کے جام
ذى قدر، ذی شعور دلاور خجستہ کام
لشکر جو اُن پہ ٹوٹ پڑے شام و روم کے
تلواریں کھائیں جسم پہ کیا جھوم جھوم کے

لاکھوں میں انتخاب ہزاروں میں لاجواب
تھا خشک و تر پہ جن کا کرم صورت سحاب
وہ نور، وہ جلال وہ رونق وہ آب و تاب
زہراؑ کے گھر کے چاند، زمانے کے آقتاب
بس یک بہ یک جہاں میں اندھیرا سا چھا گیا
دن بھی ڈھلا نہ تھا کہ زوال اُن پہ آگیا

گل ہو گئے عقیل کی تربت کے جب چراغ
جعفر کے لاڈلوں نے دئے شہ کے دل کو داغ
ماتم سے بھانجوں کے ہوا تھا نہ انفراغ
پامال ہو گیا، حسن مجتبےٰ کا باغ
لاشے اٹھائے جنگ کرے یا بکا کرے
جس پر گریں یہ کوہ مصیبت وہ کیا کرے

صدمہ یہ تھا کہ لٹنے لگی دولت پدر
نکلے نبرد کو اسد اللہ کے پسر
مارے گئے جہاد میں جس دم وہ شیر نر
رخصت ہوئے حسین سے عباس نام ور
دریا بہے لہو کے بڑا کشت و خوں ہوا
ڈھلتی تھی دوپہر کہ علم سرنگوں ہوا

پیری میں قہر ہے، خبر مرگ نوجواں
ریتی پہ تھرتھرا کے گرے شاہ انس و جاں
نکلیں سروں کو پیٹتی، خیمے سے بیبیاں
تھا خانہ علی میں تلاطم کہ الاماں
یوں گھر الٹ پلٹ تھا امام حجاز کا
جس طرح ٹوٹ جاتا ہے لنگر جہاز کا

غل تھا کہ خوں میں بھر گیا سقائے اہلبیت
دنیا سے کوچ کر گیا، سقائے اہلبیت
ہم لٹ گئے گذر گیا سقائے اہلبیت
فریاد ہے کہ مرگیا، سقائے اہلبیت
ہے ہے کہاں سے اپنے بہشتی کو لائیں گے
سوکھی زبان، اب کسے بچے دکھا ئیں گے

ہلتا تھا یہ روتے تھے یوں اہلبیت شاہ
صدمے سے حال زوجہ عباس تھا تباہ
چلاتی تھی کہ نہر کی مجھ کو بتاؤ راہ
لوٹی گئی میں دشت پر آفت میں آہ آہ
خم تھے گرا تھا کوہِ مصیبت حسین پر
ماتم تھا بیبیوں میں سکینہ کے بین پر

ماتم ادھر تھا، جشن میں تھے اہل شہر اُدھر
بجتے تھے شادیانے فتح و ظفر اُدھر
انعام بانٹتا تھا ہر اک کو عمر اُدھر
روتے تھے دیکھ دیکھ کے حضرت ادھر اُدھر
غل تھا کہ بس حسین بہت روئے بھائی کو
کوئی جواں ہو اور تو بھیجو لڑائی کو

باقی نہیں کوئی تو وغا کو خود آئیے
حیدر کی ذوالفقار کے جوہر دکھائیے
زخم سنان و خنجر و شمشیر کھائیے
گرمی بڑی ہے آج لہو میں نہائیے
آمادہ ہم تو دیر سے بہر ستیز ہیں
تیغیں بھی ہیں اُپی ہوئی خنجر بھی تیز ہیں

کاٹے ہیں جس نے بازوئے لخت دل امیر
ہے خوب آبدار، وہ شمشیر بے نظیر
چھیدا ہے جس سے مشک کو موجود ہے وہ تیر
ہر گرز وہ ہے، ضرب سے جس کی ہوئے اخیر
تڑپے تھے جس سے مشک کو دانتوں سے چھوڑ کر
برچھی یہ ہے جو نکلی تھی پہلو کو توڑ کر

صابر بڑے ہیں آپ تو یا شاہ انس و جاں
اک بھائی کے فراق میں یہ نالہ و فغاں
رونے سے جی اٹھیں گے نہ عباس نوجواں
حضرت پکارتے ہیں کسے، بھائی اب کہاں
ملتا ہے کب جہاں میں بھلا جو گذر گیا
اب فکر اپنی کیجئے وہ شیر مر گیا

اکبر نے کی غضب کی نظر سوئے فوج شام
کانپے یہ غیظ سے کہ اُگلنے لگی حسام
کی عرض ہاتھ جوڑ کے اے قبلۂ انام
سنتے ہیں آپ لشکر اعدا کا یہ کلام
خوں تن میں جوش کھاتا ہے ہنگام جنگ ہے
مولا! بس اب تو حوصلہ صبر تنگ ہے

اُن کے کلام سننے کی کس کے جگر میں تاب
خادم زبان تیغ سے دے گا انھیں جواب
کیا اپنے دل میں سمجھے ہیں، یہ خانماں خراب
نعرہ کروں تو شیر کا زہرہ ہو آب آب
آداب شاہ سے نہیں ہم بول سکتے ہیں
زخم جگر پہ اب تو نمک یہ چھڑکتے ہیں

ہم کو یہ طعن و طنز کی باتیں نہیں پسند
کوفے میں لیں گے دم جو اٹھائیں گے پھر سمند
ہونٹوں پہ غم سے اب ہے یہاں جان درد مند
کاٹیں تبر سے تیغ سے خنجر سے بند بند
ہنس ہنس کے جسم پر تبر و تیر کھائیں گے
تیغ زباں کے زخم اٹھائے نہ جائیں گے

گھبرا کے دیکھنے لگے بیٹے کے منھ کو شاہ
فرمایا، خیر کہہ لیں جو کہتے ہیں رو سیاہ
کیوں کانپتے ہو غیظ سے اے میرے رشک ماہ 
لازم ہے صبر و شکر کہ راضی رہے الٰہ
غصہ اسی طرح اگر آئے گا آپ کو
خنجر کے نیچے دیکھو گے کس طرح باپ کو

برہم نہ ہو تمھیں سر شبیر کی قسم
لو گھر میں جاؤ خیر سمجھ لیں گے ان سے ہم
دیکھو ہمیں کہ بھائی کے بازو ہوئے قلم
تلوار، دل پہ چل گئی، مارا نہ ہم نے دم
سب جل کے خاک ہوں جو ابھی بد دعا کروں
پر امت نبی ہے بجز صبر کیا کروں

یہ سن کے زرد ہو گئے ہم شکل مصطفیٰؐ
رو کر کہا یہ کرتے ہیں ارشاد آپ کیا
وہ وقت، وہ گھڑی نہ دکھائے ہمیں خدا
بابا نہ ہو تو بیٹے کے جینے کا کیا مزا
آمادۂ فنا ہیں، خوشی دل سے فوت ہے
پھر خضر کی حیات ملے گر تو موت ہے

کیا پہلے سر کٹائیے گا یا شہ زماں
کس اشتیاق سے شہ دیں نے کہا کہ ہاں
آگے جو کچھ رضائے خدا اے پدر کی جاں
جیتے ہیں پیر، سامنے مرتے ہیں نوجواں
دیکھو کہ چھوٹے بھائی کے ماتم میں روتے ہیں
پالا تھا جن کو ہم نے وہ دریا پہ سوتے ہیں

یہ کہہ کے اٹھ کھڑے ہوئے سلطان بحر و بر
پٹکے سے باندھنے لگے، ٹوٹی ہوئی کمر
قدموں پہ گر پڑے علی اکبر بہ چشم تر
کی عرض رحم کیجیے، مر جائے گا پسر
آگے مرے جو ہوگی شہادت امام کی
دنیا میں آبرو نہ رہے گی غلام کی

چھوٹے تھے جو کہ سن میں بڑے کر گئے وہ کام
یا شاہ، کیا لڑائی کے قابل نہیں غلام
..... کے خون کا لیں گے، لعینوں سے انتقام
ہم نے بھی تیغ باندھی ہے، بچپن سے یا امام
عزت ملی ہے خلق میں صدقے سے آپ کے
بیٹا وہی جو رنج میں کام آئے باپ کے

انصاف آپ کیجیے یا سرور عرب
بیٹا تو گھر میں بیٹھے، لڑے باپ تشنہ لب
مارا گیا نہ آج تو کل یہ کہیں گے سب
کیسا لہو سفید ہے، دنیا کا ہے غضب
سر کو کٹا کے باپ جہاں سے گذر گیا
بیٹا جوان، باپ کے آگے نہ مر گیا

بہر رسولؐ رَن کی رضا دیجیے مجھے
صدقہ علیؑ کا، اذن وغا دیجیے مجھے
مرتا ہوں یا امام جلا دیجیے مجھے
یاد خدا میں دل سے بھلا دیجیے مجھے
کھولیں کمر، حضور تو دل کو قرار ہو
کہہ دیجیے کہ جا! علی اکبر نثار ہو

شہ نے کہا تمھیں مرے دل کی نہیں خبر
پیارے کہاں سے لاؤں میں اس طرح کا جگر
ہے باپ کو عصائے ضعیفی، جواں پسر
جب تم نہ ہوگے پاس تو مر جائے گا پدر
ایسے ہنسے نہ تھے، کہ ہمیں تم رلاتے ہو
شادی کے دن جو آئے، تو مرنے کو جاتے ہو

راتیں یہ عیش کی ہیں مرادوں کے ہیں یہ دن
پورے جوان نہیں، ابھی کیا ہے تمھارا سن
اکبر تری جوانی پہ روئیں گے انس و جن
کیوں کر قرار آئے گا ماں کو تمہارے بن
کیسی ہوا چلی چمن روزگار میں
سید کا باغ لٹتا ہے فصل بہار میں

دیتا اگر تمھیں کوئی فرزند، ذوالجلال
ہوتی پدر کی قدر، سمجھتے ہمارا حال
رخصت کا آپ سے یوں ہی کرتا، وہ جب سوال
تب جانتے کہ دیتے اسے رخصت جدال
کیا جانے وہ مزا جسے اس کا ملا نہیں
اچھا سدھارو، تم سے ہمیں کچھ گلا نہیں

تسلیم کر کے بولے، علی اکبر غیور
لاکھوں برس جہاں میں سلامت رہیں حضور
فرمایا شہ نے خیر، اجل بھی نہیں ہے دور
برچھی لگا کے دل پہ، خوشامد یہ کیا ضرور
تقریر میں پدر کو نہ اب بند کیجیے
خیمے میں جا کے ماں کو، رضا مند کیجیے

ہیں مبتلا ئے رنج، بھلا کیا ہمارا پیار
تم سے جو پسر ہوں، تو اس راہ میں نثار
ہر دم خدا سے، خیر کا ہوں میں امیدوار
ہاں ماں نہ جانے دے تو مرا کیا ہے اختیار
سینے میں دل ہلے گا بدن تھرتھرائے گا
رخصت کا نام سنتے ہی غش اس کو آئے گا

سب جانتے ہیں جو ہے پھوپھی کو تمھاری چاہ
معلوم ہوگا، جاؤ گے جب سوئے خیمہ گاہ
باہیں گلے میں ڈالے گی، زینب بہ اشک و آه
قدموں پہ گر کے، آپ کی ماں ہوگی سد راہ
یہ مرحلہ بھی کم نہیں، زنجیر و طوق سے
دونوں رضا جو دیں تو چلے جاؤ شوق سے

روتے ہوئے چلے علی اکبر سوئے خیام
کانپا یہ دل کہ بیٹھ گئے خاک پر امام
روتا ہوا جو ڈیوڑھی سے آیا وہ نیک نام
دوڑی پسر کو دیکھ کے بانوئے تشنہ کام
دامن سے آگے بالی سکینہ چمٹ گئی
زینب بلائیں لے کے، گلے سے لپٹ گئی

ماں گرد پھر کے بولی کہ اے میرے گلعذار
تم صبح سے گئے تھے اب آئے یہ ماں نثار
در پر تڑپ تڑپ کے میں جاتی تھی بار بار
کھولو بس اب کمر کہ مرا دل ہے بے قرار
گرمی یہ اور قحط کئی دن سے آب کا
رخ تمتما گیا ہے مرے آفتاب کا

تر ہے قبا پسینے میں، پنکھا کوئی ہلاؤ
سونلا گئے ہو دھوپ میں واری ہوا میں آؤ
جھاڑوں ردا سے گرد میں، زلفوں کی بیٹھ جاؤ
گھٹ جائے گا لہو مرا آنسو نہ تم بہاؤ
صدمہ جو دل پہ ہو اسے کچھ منہ سے کہتے ہیں
کیا ہے جو اشک نرگسی آنکھوں سے بہتے ہیں

صغرا کی تو وطن سے کچھ آئی نہیں خبر
جلدی کہو کہ منہ سے نکلتا ہے اب جگر
اکبر نے عرض کی کہ ہیں سب خیر سے، مگر
لٹتا ہے کوئی آن میں خیر النسا کا گھر
ملتی نہیں رضا ہمیں، آنسو بہاتے ہیں
بابا گلا کٹانے کو میداں میں جاتے ہیں

اس وقت کس سے درد دل اپنا کہوں میں آہ
تم بھی ہو سدّ راہ پھوپھی بھی ہیں سدّ راہ
چھائی ہے واں گھٹا کی طرح شام کی سپاہ
اماں مدد کرو کہ کمر باندھتے ہیں شاہ
اب زندگی ہے تلخ بہت دق ہیں جان سے
الفت نے آپ کی ہمیں کھویا جہان سے

دیتے نہیں رضا جو امام فلک اساس
خاطر فقط یہ آپ کی ہے اور پھوپھی کا پاس
اب غیر پاس، کوئی نہیں ان کے آس پاس
ناطاقتی ہے، ضعف ہے، فاقہ ہے اور پیاس
کیوں کر لڑیں گے وہ کہ سراپا ضعیف ہیں
پیری ہے اول ضعیف ہے، اعضا ضعیف ہیں

عباس جب سے مرگئے، روتے ہیں دم بہ دم
رخ زرد ہے، کماں کی طرح ہو گئے ہیں خم
چلّوں میں تیر جوڑے ہیں واں بانی ستم
قرباں ہوں کس طرح پسر فاطمہ پہ ہم
سب روکتے ہیں رن کی طرف جائیں کس طرح
ماں کو، پھوپھی کو، بہنوں کو سمجھائیں کس طرح

بابا کا حکم ہے کہ رضا جا کے ماں سے لاؤ
راضی بھو بھی ہوں جب تو لڑو اور زخم کھاؤ
مرضی ہے آپ کی کہ مرے پاس سے نہ جاؤ
یا فاطمہؑ تمھیں علی اکبر کے کام آؤ
چلنے لگیں نہ تیر شہِ مشرقین پر
نرغہ ہے ظالموں کا تمھارے حسینؑ پر

دیکھی گئی نہ ماں سے یہ بیتابی پسر
وارث کی بے کسی پہ لگا، کانپنے جگر
ہاتھوں سے دل کو تھام کے بولی وہ نوحہ گر
دولت پہ فاطمہ کی تصدق، تمام گھر
پہلے نہ کچھ کہا تھا نہ اب روکتی ہوں میں
روتے ہو کس لئے تمھیں کب روکتی ہوں میں

زہرا کے لال پر مرے مادر پدر نثار
عابد نثار، اصغر تشنہ جگر نثار
جانیں ہزار ہوں تو فدا لاکھ سر نثار
قربان گھر، کنیز تصدق، پسر نثار
کسرائی گو کہ ہوں، پہ بہو میں علی کی ہوں
مانگو گے جو وہ دوں گی کہ لونڈی سخی کی ہوں

مجھ پر حوالہ کرتے ہیں گر شاہ خوش خصال
رخصت نہ تم کو دوں، یہ بھلا ہے مری مجال
صدقہ انھیں کا ہے کہ ملا تم سا نونہال
رخصت کا صدقے جاؤں پھوپھی سے کرو سوال
ہم سب کنیزیں، بنت امیر عرب کی ہیں
اصغر ہو یا کہ تم وہی مختار سب کی ہیں

کہنے کو یوں میں چاہنے والے تمھارے سب
لیکن ہے ان کے عشق سے نسبت کسی کو کب
دن کو انھوں نے دن کبھی جانا نہ شب کو شب
لیجے انھیں سے، آپ کو جس شے کی ہے طلب
مجھ سے نہ کچھ، نہ ستید عالی سے پوچھیے
گر پوچھیے تو پالنے والی سے پوچھیے

روتے ہوئے گئے علی اکبر پھوپھی کے پاس
دیکھا کہ غش پڑی ہے زمیں پر وہ حق شناس
زانو پہ سر لیے ہوئے کبرا ہے بے حواس
اس حال میں بھی لب پہ یہی ہے کلام یاس
اب تاب و طاقت جسد و روح و دل گئی
کیوں صاحبو! رضا علی اکبر کو مل گئی

اکبر سے مجھ کو یہ نہ توقع تھی ہے غضب
اتنا نہیں خیال کہ ہے کون جاں بہ لب
اس گل نے ہائے میری ریاضت بھلائی سب
نام خدا جواں ہوئے کیا ہم سے کام اب
ہیں محو رن کے شوق میں رخصت کے دھیان میں
سچ ہے کسی کا کون ہوا ہے جہان میں

یا بے ہمارے چین نہ آتا تھا کوئی دم
مالک اب اور ہو گئے کوئی ہوئے نہ ہم
کیا دخل تھا جو ڈیوڑھی سے باہر رکھیں قدم
ہے ہے وہ میرا درد مصیبت وہ رنج و غم
جاگی ہوں میں جو چونک کے راتوں کو روئے ہیں
پوچھو تو کس کی چھاتی پہ بچپن میں سوئے ہیں

کنگھی کسی کے ہاتھ کی، بھاتی نہ تھی کبھی
بے میرے لیٹے نیند انھیں آتی نہ تھی کبھی
بے ان کے ماں کی قبر پہ جاتی نہ تھی کبھی
روئیں پسر، یہ ان کو رلاتی نہ تھی کبھی
میرے سوا کسی کو کبھی جانتے نہ تھے
جو تھی سو میں تھی، ماں کو تو پہچانتے نہ تھے

ہر چند دونوں تھے مرے فرزند خورد سال
پر ان کے آگے اُن کا مجھے کچھ نہ تھا خیال
راتوں کو جب لپٹتے تھے مجھ سے وہ نونہال
میں کہتی تھی، ہٹو علی اکبر ہے میرا لال
وہ دونوں مرنے والے تو پہلو میں ہوتے تھے
پھیلا کے پاؤں یہ مری چھاتی پہ سوتے تھے

چھوٹا تو ضد بھی کرتا تھا، راتوں کو بارہا
پر عون کیا عقیل تھا، بخشے اُسے خدا
دن رات تھی، خوشامد ہم شکل مصطفا
سینے پہ جب یہ سوئے تو اُس نے یہی کیا
آقا کے نور عین ہیں، عالی مقام ہیں
اماں یہ شاہزادے ہیں اور ہم غلام ہیں

رہتے تھے پاس باپ کے، وہ غیرت قمر
الفت میں ان کی مجھ کو کچھ اُن کی نہ تھی خبر
قرآن پڑھنے بیٹھتی تھی جب دم سحر
صورت پہ تھی انھیں کی تلاوت میں بھی نظر
غافل نہ ان کے پیارے میں ایک آن تھی
قرآن تو رحل پر تھا، حمائل میں جان تھی

میں نے انھیں پہ صدقے کئے اپنے دونوں لال
تسکین تھی کہ باقی ہے اکبر سا نونہال
مانگے تو آ کے مجھ سے بھلا رخصت جدال
نکلوں گی ساتھ خیمے سے بکھرا کے سر کے بال
کیا خوب جیتے جی مرے جائیں گے مرنے کو
تلوار باندھ لی ہے، ہمیں ذبح کرنے کو

بچپن میں تھا نہ ہم سے زیادہ کسی کا پیار
اب کیا غرض گذر گئی، وہ فصل وہ بہار
بھیگیں مسیں نمود ہوا سبزۂ عذار
مالک ہیں خود، بھلا مرا اب کیا ہے اختیار
ثابت ہوا اُدھر سے اُدھر مرنے جائیں گے
میں مر بھی جاؤں گی تو وہ یاں تک نہ آئیں گے

باہر سدھارے یا ابھی ہیں ماں سے کچھ کلام
بھابی نے کیوں لیا تھا، ابھی رو کے میرا نام
سینے پہ منہ کو رکھ کے یہ بولا وہ لالہ فام
آنکھیں تو آپ کھولیے حاضر ہے یہ غلام
خادم جدا نہ تھا شہ گردوں سریر سے
کس جرم پر حضور خفا ہیں حقیر سے

کیا ہے قصور جس پر یہ غصہ ہے یہ عتاب
کرتا ہوں بات میں کوئی بے مرضی جناب
روتا ہوں اب کہ صبر کی مجھ کو نہیں ہے تاب
شکوہ یہ خاکسار کا، اے بنت بوتراب
ہر دکھ میں ہر بلا میں مدد گار آپ ہیں
پالا ہے مجھ کو، مالک و مختار آپ ہیں

پیدا ہوا تو آپ کی صحبت مجھے ملی
کرتی ہے روح شکر، وہ راحت مجھے ملی
یوسف کو کب ملی تھی جو دولت مجھے ملی
رکھا عزیز آپ نے عزت مجھے ملی
صدقہ ہے اس قدم کا جو سر تا فلک گیا
کی مہر آفتاب نے ذرہ چمک گیا

مرضی نہ ہو تو رن کو بھی جائے نہ یہ غلام
بندے ہیں ہم، اطاعت مالک سے ہم کو کام
تکرار کی مجال، نہ اصرار کا مقام
مرتے اگر تو اس میں بھی تھا آپ ہی کا نام
روتی ہیں آپ کس لیے اچھا نہ جائیں گے
پر یاد رکھیے منہ نہ کسی کو دکھائیں گے

یہ کہہ کے جھک گیا جو قدم پر وہ ذی وقار
بس ہو گئیں محبت قلبی سے بے قرار
پھیلا کے دونوں ہاتھوں کو اٹھیں بحال زار
شکوے کے بدلے منہ سے یہ نکلا کہ میں نثار
امڈا یہ دل کہ چشم کے ساغر چھلک پڑے
دیکھا جو آفتاب کو آنسو ٹپک پڑے

لے کر بلائیں بولیں کہ واری، خفا نہ ہو
صدقے ہے تم پہ جان ہماری، خفا نہ ہو
باتیں تھیں یہ تو پیار کی ساری خفا نہ ہو
روتے ہو کیوں منگاؤ سواری خفا نہ ہو
آئے بلا حسین پہ جو اس کو رد کرو
اچھا سدھارو، دکھ میں پدر کی مدد کرو

الفت کی جوش میں تو یہ منہ سے کہا مگر
اٹھا یہ دل میں درد کہ تھرا گیا جگر
کبرا کو روتے دیکھ کر بولی، وہ نوحہ گر
کیا ماجرا ہوا، مجھے مطلق نہیں خبر
میں روکنے نہ پائی کہ وار اُن کا چل گیا
کیا میں نے کہہ دیا کہ کلیجہ نکل گیا

کیا جا کے اب نہ آئے گا گھر میں یہ نونہال
ہے ہے مری کمائی پہ آجائے گا زوال
جس وقت سے شہید ہوئے رن میں دونوں لال
بیہوش ہوں، حواس میں ہے میرے اختلال
ایسا ہے اضطراب کہ کچھ جس کی حد نہیں
جو آپ میں نہ ہو، سخن اس کا سند نہیں

میں ہوش میں نہ تھی، یہ قدم پر گرے تھے جب
میں بھی کہوں یہ پاؤں پر گرنے کا کیا سبب
لو مجھ پہ اب کھلا کہ یہ رخصت کی تھی طلب
اکبر کو میں نے ہاتھ سے کھویا تھا ہے غضب
اصلا خبر نہیں، مرے دلبر نے کیا کہا
میں نے جواب کیا دیا، اکبر نے کیا کہا

کیا کہہ دیا تھا، مرنے کو جائے یہ گل بدن
راضی ہوئی تھی میں کہ خزاں ہو مرا چمن
بیخود ہوں، جب سے رن میں سدھارے شہ زمن
کہتی ہوں کچھ زباں سے نکلتا ہے کچھ سخن
اتنی خبر نہیں علی اکبر کے پیار میں
قابو میں ہے نہ دل نہ زباں اختیار میں

زندوں میں ہوتی گر تو یہ کہتی کہ مرنے جائیں
اس پیاس میں شہید ہوں فاقوں میں زخم کھائیں
اٹھارواں برس ہے دلھن تو مجھے دکھائیں
پالا ہے منتوں سے مرادیں مری بر آئیں
مرتی ہوں اشتیاق میں، سہرا تو دیکھو لوں
سہرے کے نیچے، چاند سا چہرا تو دیکھ لوں

رخصت کے نام سے مرا پھٹتا ہے اب جگر
ایسا نہ ہو کہ بانوئے بے کس کو ہو خبر
گر سُن لیا تو دل میں کہے گی وہ نوحہ گر
پیارا ہوا نہ بنت علی کو مرا پسر
سمجھیں تھیں کیا جو دی اسے رخصت جدال کی
زینبؑ نے ہائے قدر نہ کی میرے لال کی

سچ ہے کہ اس کی چاہ سے نسبت مجھے کہاں
ہوں لاکھ ان کی چاہنے والی وہ پھر ہے ماں
آنکھوں کا نور قلب کی طاقت، بدن کی جاں
آنچ آتما کی ہے، وہ قیامت کہ الاماں
کیا سوچتے ہو صاحبو، کچھ تم کو خیر ہے
ماں ہے تو ماں ہے خلق میں پھر غیر غیر ہے

ماں کی نہ کم توجہی اور نہ کسی کا پیار
غصہ ہو، یا کہ سخت کہے، دل میں ہے نثار
بلبل فدا ہے گل پہ شکایت کرے ہزار
دنیا میں عاشقوں کے دلوں کو کہاں قرار
دیں ماں کا ساتھ نام خدا اب جوان ہیں
میرا ہے جب یہ حال پھر اس کی تو جان ہیں

جس دم سنے یہ دور سے بانو نے سب کلام
آئی قریب حضرت زینبؑ وہ نیک نام
کی عرض ہاتھ جوڑ کے اے خواہر امام
میں ہوں کنیز آپ کی اور یہ پسر غلام
کس کی مجال ہے، جو کہے گا یہ کیا کیا
بی بی نے دی غلام کو رخصت، بجا کیا

لونڈی ہے، فاطمہ کی کنیزوں میں باوفا
ہو قطع وہ زبان جو کرے آپ کا گلا
حضرت کو ان کے سر پہ سلامت رکھے خدا
مالک ہیں آپ، اس میں کسی کو ہے دخل کیا
کچھ جائے گفتگو ہے نہ ماں کو نہ باپ کو
ہے دخل اذن دینے نہ دینے کا آپ کو

غم کھائیے نہ خونِ جگر آپ پیجئے
عابد کو بھیج دیجیے، اصغر کو بھیجیے
ہے اختیار دیجیے رخصت نہ دیجئے
قربان جاؤں جو ہو مناسب وہ کیجئے
شادی ہو یا کہ غم ہو شریک ثواب ہوں
ہر طرح سے میں تابع حکم جناب ہوں

گھر میرا جب سے لٹ گیا، اس گھر میں آئی ہوں
شکوے کا کوئی حرف کبھی لب پہ لائی ہوں
کبریٰ کی گو کہ پوتی ہوں، سلطاں کی جائی ہوں
لونڈی ہوں آپ کی علی اکبر کی دائی ہوں
صدقہ یہ آپ کا ہے جو شہ کو عزیز ہوں
بھاوج نہ جانیے مجھے، ادنیٰ کنیز ہوں

آپ اس کی ماں میں آپ کا فرزند ہے یہ لال
دخل اس معاملہ میں کوئی دے یہ کیا مجال
به عازم جدال ہے اور آپ کا یہ حال
قدموں کو چھوڑتا نہ کبھی یہ نکو خصال
آپ اس کو چاہتی ہیں یہ صدقے ہے آپ پر
پر کیا کرے کہ آج مصیبت ہے باپ پر

قسمت بری ہے اس میں کسی کا قصور کیا
اچھا رہیں کہ جائیں، ہمارا بھی ہے خدا
پروا ہماری ہے، نہ خیال ان کو آپ کا
تابع ہم آپ کے بھی ہیں، ان پر بھی ہیں فدا
عابد ہوں یا کہ یہ سبھی آنکھوں کے تارے ہیں
پر اب تو یہ نہ آپ کے ہیں، نہ ہمارے ہیں

یہ سن کے کانپنے لگی، زینب جگر فگار
آئی صدائے فاطمہ بیٹی یہ ماں نثار
اللہ یہ محبت فرزند اور یہ پیار
تنہا ستم کی فوج میں ہے میرا گل عذار
رخصت نہ دے گی تو اگر اس نور عین کو
کون اب بچائے گا مرے بیکس حسینؑ کو

آواز سن کے کانپ گئی، بنت مرتضا
بانوؑ کے منہ کو دیکھ کے اکبر سے یہ کہا
واری سدھارو، خیر جو کچھ مرضی خدا
ترک ادب ہے تم کو اگر اب نہ دوں رضا
یاں والدہ بہشت سے تشریف لائی ہیں
بنت نبیؐ تمھاری سفارش کو آئی ہیں

تسلیم کر کے خیمے سے وہ سیم بر چلا
پیچھے حرم کا قافلہ سب ننگے سر چلا
بانو پکارتی تھی کہ پیارا پسر چلا
چلاتی تھی پھوپھی، مرا لخت جگر چلا
لٹتے ہیں اہل بیت، دہائی امام کی
تصویر گھر سے جاتی ہے خیر الانام کی

بھائی کے غم سے عابد بیکس تھے بے قرار
اٹھتے تھے اور زمین پہ گرتے تھے بار بار
بہنیں پکارتی تھیں کہ بھیا ترے نثار
سینوں کو پیٹتی تھیں، خواصیں بہ حال زار
اک حشر تھا، جدا علی اکبر جو ہوتے تھے
جھولے میں پھوٹ پھوٹ کے اصغر بھی روتے تھے

ہلتا تھا خیمہ رانڈوں میں تھی، یہ دھڑا دھڑی
آہوں کی بجلیاں تھیں تو اشکوں کی تھی جھڑی
کوئی ادھر کو غش تھی کوئی تھی اُدھر پڑی
آفت کا وقت تھا تو قیامت کی تھی گھڑی
ماتم تھا یہ حسین کے تازہ جوان کا
جاتا ہے گھر سے جیسے جنازہ جوان کا

نکلا حرم سرا سے جو وہ نور حق کا نور
خادم نے دی صدا کہ برآمد ہوئے حضور
حضرت کھڑے تھے خیمے کی ڈیوڑھی سے کچھ جو دور
دست ادب کو جوڑ کے بولا وہ ذی شعور
رخصت ہوں اب، جو حکم شہ نامدار ہو
رو کر کہا حسینؑ نے اچھا سوار ہو

گھوڑے پہ شاہزادہ عالم ہوا سوار
گویا چلے جہاد کو محبوب کردگار
تھا ثانی براق، فلک سیر راہوار
صرصر سے تند و تیز، تو بجلی سے بے قرار
یوں سامنے سے وہ دم جولاں نکل گیا
گویا ہوا پہ تخت سلیماں نکل گیا

حضرت تو یاں زمیں پہ گرے تھام کر جگر
جاسوس نے یہ لشکر اعدا کو دی خبر
آتا ہے اک جوان حسین غیرت قمر
چہرہ پہ جس کے نور محمدؐ ہے جلوہ گر
شان و شکوہ سب اسد کبریا کی ہے
کہتے ہیں سب بشر نہیں قدرت خدا کی ہے

ہے دھوم ذرے ذرے میں اس آفتاب کی
خوشبو ہے زلف و جسم میں مشک و گلاب کی
سر تا قدم ہے شان رسالت مآب کی
تصویر ہے رسولؐ خدا کے شباب کی
گھوڑے کے گرد، جن و ملک کا ہجوم ہے
صلوا علی النبی کی، بیاباں میں دھوم ہے

روشن کیا ہے روئے منور نے راہ کو
رخ پر نہیں ٹھہرنے کا یارا، نگاہ کو
حیراں ہے عقل دیکھ کے زلف سیاہ کو
آغوش میں لیے ہے شب قدر ماہ کو
چہرے کے نور سے شب مہتاب ماند ہے
خالق گواہ ہے کہ اندھیرے کا چاند ہے

یہ ذکر تھا کہ نور خدا جلوہ گر ہوا
گویا رسولِ پاک کا رن میں گذر ہوا
چلائے اہل شام کہ طالع قمر ہوا
ہنگام ظہر تھا پہ گمان سحر ہوا
جلوہ دکھایا برق تجلی طور نے
خورشید کو چھپا دیا چہرے کے نور نے

غش ہو گیا کوئی، کوئی گر کر سنبھل گیا
صل علیٰ کسی کی زبان سے نکل گیا
عجلت سے آفتاب کا نقشہ بدل گیا
چمکا جو نور دھوپ کا جوبن بھی ڈھل گیا
دریائے نور حق کا فقط اوج موج تھا
سب پست تھے زمیں کے ستارے کا اوج تھا

صحرا کو شمع حسن نے تابندہ کر دیا
جو مردہ دل تھے، دم میں انھیں زندہ کر دیا
ذروں کو آفتاب درخشندہ کر دیا
گردوں کو اس زمین نے شرمندہ کر دیا
پایہ زمیں کا عرش کے ہم دست ہو گیا
جاوے سے اوج کاہکشاں پست ہو گیا

اللہ رے نبیرہ مشکل کشا کی شان
تھی جس کے عضو عضو سے پیدا خدا کی شان
حیراں تھے لوگ دیکھ کے اس مہ لقا کی شان
حمزہ کا رعب، زور علیؑ، مصطفیٰؐ کی شان
پاکیزگی نسب میں، بزرگی صفات میں
شیرینی کلام حسن بات بات میں

کچھ حسن بچپنے کا تو کچھ آمد شباب
وہ گل سا جسم اور وہ چہرے کی آب تاب
اپنی جگہ یہ خال کے نقطے ہیں انتخاب
پتلی کا نور جن کی سیاہی سے بہرہ یاب
گردن کی ضو میں طور، تجلی طور کے
سب عضو تن ڈھلے ہوئے سانچے میں نور کے

دل پاک، روح پاک، نظر پاک، جسم پاک
طینت میں آبِ خلد تھا، اور کربلا کی خاک
غرفوں سے جس کے حسن کی حوروں کو جھانک تاک
یوسف جو دیکھ لیں تو کہے، روحنا فلاک
نام اس کا لوح پر، جو قلم نے رقم کیا
سو بار پڑھ کے سورۂ نور اس پہ دم کیا

کیا دخل چار ہو، جو کسی بے ادب کی آنکھ
رکھتی تھی رعب یہ، نہ عجم نہ عرب کی آنکھ
لاکھوں تھے اس طرف پہ جھپکتی تھی سب کی آنکھ
غصہ ستم کا، قہر کی چتون غضب کی آنکھ
پانی تھا، خوف جاں سے جگر، ہر دلیر کا
آہو شکار کرتے تھے میداں میں شیر کا

غل تھا رسول پاک کے ثانی کو دیکھنا
حسن بہار، باغ جوانی کو دیکھنا
کھلتے ہیں گل شگفتہ بیانی کو دیکھنا
یہ سب تو ہے پہ غنچہ دہانی کو دیکھنا
نازک لب اس صفت کے دہن اس طریق کا
خاتم پر جڑ دیا ہے نگینہ عقیق کا

کچھ عمر بھی نہیں، ابھی اٹھارواں ہے سال
یہ باغ کس بہار میں ہوتا ہے پائمال
قامت یہ ہے کہ سرو گلستان اعتدال
ماں باپ دیکھ دیکھ کے کیونکر نہ ہوں نہال
آنکھوں کے سامنے جو یہ قامت نہ ہوئے گی
بتلاؤ ماں کہ دل پہ قیامت نہ ہوئے گی

زخمی جو ہوگی تیر سے یہ چاند سی جبیں
پٹکے گی سر کو، خاک پہ بانوئے دل حزیں
تیغوں سے جب کٹیں گے یہ رخسار نازنیں
پیٹیں گے دونوں ہاتھوں سے منہ اپنا شاہ دیں
سینہ چھدے پسر کا تو کیا دل کو کل پڑے
ایوب بھی جو ہوں تو کلیجہ نکل پڑے

ناگاہ فوج کیں سے عمر نے کیا کلام
یہ وقت کار زار ہے اے ساکنان شام
بس ہے یہی بساط شہنشاہ خاص و عام
مارا گیا یہ شیر تو مر جائیں گے امام
لوٹو جناب فاطمہؑ زہرا کے باغ کو
ٹھنڈا کرو حسینؑ کے گھر کے چراغ کو

تصویر مصطفےٰؐ کی مٹائے گا آج جو
کہتا ہوں میں کہ صاحب جاگیر ہوگا وہ
محبوب کبریا کے مشابہ ہے گر تو ہو
اب مصلحت نہیں ہے کہ مہلت اسے نہ دو
ہے اس سے کیا مراد حسین ہے کہ نیک ہے
دو لاکھ اس طرف ہیں، دلاور وہ ایک ہے

دنیا نہ جائے، دین کا گر ہو تو ہو ضرر
ٹکڑے کرو اسے کہ یہ دشمن کا ہے پسر
تم آب دیدہ ہو، لب خشک اس کے دیکھ کر
قطرہ نہ دوں میں، گھٹنیوں اصغر بھی آئے گر
غیر از یزید، اور کوئی حکمراں نہ ہو
اولاد مرتضیٰ میں کسی کا نشاں نہ ہو

ہاں غازیو، نہ اس کی جوانی کا غم کرو
نیزے پہ نیزے مارو ستم پر ستم کرو
برچھی اٹھاؤ ہاتھوں میں تیغیں علم کرو
نخل مراد سبط نبیؐ کو قلم کرو
بیٹا نہ جب رہا تو کدھر جائیں گے حسینؑ
گھوڑے سے یہ گرے گا تو مر جائیں گے حسینؑ

چھد جائے گا سناں سے جو اس شیر کا جگر
تڑپیں گے کیا زمیں پہ شہنشاہ بحر و بر
ڈیوڑھی سے ماں پکارے گی ہے ہے مرا پسر
نکلے گی خیمہ گاہ سے، زینبؑ برہنہ سر
حضرت تو پیٹتے ہوئے لاشے پہ آئیں گے
ہم لوٹنے کو خیمۂ اقدس میں جائیں گے

یہ گل عذار، دختر حیدر کی جان ہے
بہنوں کی زندگی ہے برادر کی جان ہے
بابا کی روح ہے تن مادر کی جان ہے
بے جاں کرو اسے کہ یہ سب گھر کی جان ہے
جوشنؑ یہی ہے بازوئے برنا و پیر کا
بعد اس کے خاتمہ ہے صغیر و کبیر کا

یہ سن کے فوج کیں ہوئی آماده نبرد
درد دل حسین کا تھا، ایک کو نہ درد
غل سن کے ہو گیا شہ والا کا رنگ زرد
کانپے جو پاؤں بیٹھ گئے بھر کے آہ سرد
ماں گر پڑی زمیں پہ، پھوپھی بلبلا گئی
بدلی ستم کی واں، علی اکبر پہ چھا گئی

قرنا پھکی سپاہ میں طبل وغا بجا
باندھے پرے سواروں نے بڑھ بڑھ کے جابجا
پیدل چلے نبرد کو باجے بجا بجا
چلّاے اہل بیت کہ ہے ہے یہ کیا بجا
حضرت پکارے لال پہ اعدا کے ریلے ہیں
رانڈو دعا کرو، علی اکبر اکیلے ہیں

لڑنے کو اُس طرف سے عدو سب کے سب بڑھے
تنہا ادھر سے اکبر عالی نسب بڑھے
چومے قدم نہیب نے جھک کر یہ جب بڑھے
گویا پئے جہاد، امیر عرب بڑھے
دہشت سے فوج شام کی بدلی سمٹ گئی
قدرت خدا کی دن جو بڑھا رات گھٹ گئی

ڈھالوں کو رکھ کے، چہروں پہ گر گر پڑے حسود
گو تھے کئی ہزار پہ کیا ان کی ہست و بود
تھرا گیا تمام جنود سقر ورود
نور خدا کے سامنے ظلمت کی کیا نمود
عبرت سپاہ شام پہ دہ چند ہو گئی
باجوں کی فوج کیں کے صدا بند ہو گئی

جرار کی زرہ پہ لگے جب کئی خدنگ
صفدر نے پڑھ کے فاتحہ لی تیغ شعلہ رنگ
چمکا اک آئینہ کہ، ہوئی فوج شام دنگ
دکھلائے تیغ تیز نے بجلی کے رنگ ڈھنگ
تھی کس کو تاب، صاعقہ شعلہ بار کی
یاد آ گئی ہر اک کو چمک ذوالفقار کی

تھم تھم کے یوں گیا صف اعدا پہ وہ دلیر
جاتا ہے داؤں کر کے غزالوں پر جیسے شیر
غازی جو بھوک پیاس میں تھا زندگی سے سیر
کشتوں کے پشتے ہو گئے دم میں سروں کے ڈھیر
اک سیل زور شور سے آئی گذر گئی
ثابت نہ یہ ہوا صف اول کدھر گئی

جب یہ بڑھے، لہو تن اعدا کا گھٹ گیا
باقی تھا جو حساب وہ لاشوں سے پٹ گیا
لشکر میں فرد فرد کا چہرہ جو کٹ گیا
پس دفعۃً سپاہ کا، دفتر الٹ گیا
سر داخل خزانہ سر کار ہو گئے
پہلا ہی جائزہ ہ تھا کہ بیکار ہو گئے

چہرے پہ ایک کے نہ بحالی نظر پڑی
جو سف بھری ہوئی تھی، وہ خالی نظر پڑی
سر پر سبھوں کے تیغ ہلالی نظر پڑی
سوئے جنوب، فوج شمالی نظر پڑی
غل تھا کہ تیغ تیز نہیں موت آتی ہے
کیوں کر قدم تھمیں کہ زمیں سر کی جاتی ہے

ٹکڑے پڑے تھے خاک پہ بھالے اِدھر اُدھر
چھپتے تھے ڈر کے برچھیوں والے ادھر اُدھر
پیش نظر تھے خون کے تھالے ادھر اُدھر
ابتر تھے دشت کیں میں، رسالے ادھر اُدھر
ملتا تھا فصل کا، نہ ٹھکانا نہ باب کا
شیرازہ کھل گیا تھا سستم کی کتاب کا

بڑھ کر کسی نے وار جو رو کا سپر کٹی
چار آئینہ کٹا، زره خیرہ سر کٹی
نیزے کی ہر گرہ، صفت نیشکر کٹی
سینہ کٹا، جگر ہوا زخمی، کمر کٹی
رہوار بھی دو نیم، میان مصاف تھا
ان سب کے بعد منہ کو جو دیکھا تو صاف تھا

وہ گھاٹ، باڑھ اور اس کی چمک دمک
کانپی کبھی زمیں، کبھی تھرا گئے فلک
شعلے میں یہ چمک تھی، نہ بجلی میں یہ لپک
ہر ضرب میں سما سے تلاطم تھا تا سمک
کونین میں حواس بجا تھے نہ ایک کے
گاو زمین سمٹتی تھی گھٹنوں کو ٹیک کے

سیدھی چلی وہ جب صف دشمن، الٹ گئی
باقی تھی جتنی عمر تہِ تیغ کٹ گئی
آ کر زمیں پہ جب سوئے گردن پلٹ گئی
بجلی سے رعد، رعد سے بجلی لپٹ گئی
گرتے تھے جن زمین پہ منہ ڈھانپ ڈھانپ کے
ہٹتے تھے جبرئیل امیں کانپ کانپ کے

ملتا نہ تھا صفوں میں علم کا نشاں کہیں
چلّے کہیں تھے شست کہیں اور کماں کہیں
نیزے کہیں تھے، ڈانڈ کہیں اور سناں کہیں
جمدھر کہیں، کمند کہیں، برچھیاں کہیں
اک اک سیاہ رو کا جگر داغ داغ تھا
جنگل تمام ڈھالوں کے پھولوں سے باغ تھا

چمکی گری، اٹھی، ادھر آئی، اُدھر گئی
خالی کیے پرے تو صفیں خوں میں بھر گئی
کاٹے کبھی قدم، کبھی بالاے سر گئی
ندی غضب کی تھی کہ چڑھی اور اتر گئی
اک شور تھا، یہ کیا ہے جو قہر صمد نہیں
ایسا تو رود نیل میں بھی جزر و مد نہیں

سر خود سروں کے چنبر گردن سے اڑ گئے
ہاتھ آستیں سے اُڑ گئے سر تن سے اُڑ گئے
ڈر ڈر کے سب پرند، نشیمن سے اڑ گئے
پائی جو راہ، طائر جاں سن سے اُڑ گئے
تھے قتل عام پر علی اکبر تلے ہوئے
رستے تھے بند زخموں کے کوچے کھلے ہوئے

اللہ رے دو زبانی تیغ دو دم کا کاٹ
آفت تھی جس کی باڑھ، قیامت تھا جس کا گھاٹ
مقتل سے تا بہ نہر تھا دریائے خوں کا پاٹ
ہر دم تھی اس کو تازہ لہو، چاٹنے کی چاٹ
سختی کو جوڑ بند کے کب مانتی تھی وہ
ہر استخواں کو مغز قلم جانتی تھی وہ

آئی جدھر پلٹ کے صفوں کو بچھا گئی
تن سے اڑا دیا وہی سر جس کو پا گئی
ہر اک کڑی کو نرم سمجھ کر چبا گئی
فولاد کی زرہ کو، اشارے میں کھا گئی
چار آئینہ کا کاٹ بھی اس پر حوالہ تھا
ذکر اس کا کیا ہے خود تو منہ کا نوالہ تھا

یارا قرار کا تھا، نہ صورت فرار کی
پیدل کی موت تھی تو خرابی سوار کی
روئیں تنوں کو، تاب نہ تھی ایک وار کی
ٹکڑے تھے دو کے ہاتھ یہ گھائی تھی چار کی
آگے بڑھے تو منہ وہیں کٹ جائے گیو کا
بجلی کی تھی کڑک کہ طمانچہ تھا دیو کا

اتری زمیں پہ وہ سر دشمن پہ جب چڑھی
دم بھر میں آب تیغ کی ندی غضب چڑھی
اک شور تھا صفوں میں کب اتری یہ کب چڑھی
سب کو بخار تیغ سے لرزےکی تپ چڑھی
مقتل سے بھاگنے پہ تنک ظرف تُل گئے
کانپے یہ نیزہ باز کہ سب بند کھل گئے

زندہ کسی کو تیغ دو دم چھوڑتی نہ تھی
پیاسی یہ تھی کہ جسم میں دم چھوڑتی نہ تھی
بے دم کیے گلا کوئی دم چھوڑتی نہ تھی
بھاگیں کہاں کہ موت قدم چھوڑتی نہ تھی
خود وہ دبے جو لڑتے تھے گھوڑوں کو داب کے
بیڑی قدم میں بن گئے، حلقے رکاب کے

قعر سقر میں کشتہ ضرب نخست تھے
بے سر ہوئے بہت جو لڑائی میں چست تھے
قبضہ میں تھا نہ زور، نہ بازو درست تھے
کھینچیں کسے کمانوں کے بازو بھی سست تھے
ہر کج نہاد تیر اجل کا نشانہ تھا
شانے بھی تھے قلم، یہ نیا شاخسانہ تھا

تیغوں کو ڈر کے عربده جو پھینکنے لگے
مغفر سروں سے مثل سبو پھینکنے لگے
حلقے کماں کے سب لب جو پھینکنے لگے
تنکا سمجھ کے تیر عدو پھینکنے لگے
ترکش بھی اہل ظلم کے آفت رسیدہ تھے
چلّے بھی کش مکش میں کماں سے کشیدہ تھے

کرتے تھے فتح جنگ کو، جو ایک آن میں
رعشہ تھا ان کے ہاتھ میں، لکنت زبان میں
الجھاتے تھے کمند، کمینے کمان میں
ترکش میں تیغیں رکھتے تھے تیروں کو میان میں
تلوار رکھ کے ہاتھ سے منہ ڈھانپ لیتے تھے
آتی تھی تیغ جب تو سپر پھینک دیتے تھے

بڑھتے تھے جو پرے سے بڑے بول بول کے
پہلے انھیں کو مار لیا، رول رول کے
حملہ کیا جو تیغ دو دم تول تول کے
ہتھیار سب نے پھینک دیئے کھول کھول کے
اس شان سے کبھی نہ عجم نہ عرب لڑے
دو دن کی پیاس میں علی اکبر غضب لڑے

دہشت سے کتنے ڈوب کے دریا میں مر گئے
اس گھاٹ پر جو آئے، سر اُن کے اُتر گئے
رستہ تھا ایک ادھر وہ گئے یا اُدھر گئے
ہر پھر کے ہر طرف سے میان سقر گئے
نار اُن کے اشتیاق میں، آب اُن کی لاگ میں
پھینکا ہوا نے آپ میں پانی نے آگ میں

وہ حرب وہ شکوه وہ شان پیمبری
نعرے وہ زور و شور کے وہ ضرب حیدر
وہ تیغ خوں چکاں وہ جلال غضنفری
راکب جو رشک حور تو رہوار بھی پری
چالاک آہوان ختن اس قدر نہ تھے
اُڑ جاتا تھا ہما کی طرح اور پر نہ تھے

باریک جلد وہ کہ نظر آئے تن کا خون
کنڈے کو دیکھ کر مہ نو ہووے سرنگوں
رفتار میں وہ سحر کہ، پریوں کو ہو جنوں
غنچے بھی کچھ بڑے ہیں کنوتی کو کیا کروں
قربان ہزار جان، فرس بے نظیر پر
پیکان دو چڑھے ہوئے ہیں ایک تیر پر

کوتاه و گرد و صاف کنوتی کمر کفل
کیا خوشنما کشادگی سینہ و بغل
سیماب کی طرح نہیں آرام ایک پل
پھرتا تھا اس طرح کہ پھر سے جس طرح سے کَل
راکب نے سانس لی کہ وہ کو سوں روانہ تھا
تار نفس بھی اس کے لیے تازیانہ تھا

وہ جُست خیز سرعت چالاکی سمند
سانچے میں تھے ڈھلے ہوئے سب اس کے جوڑ بند
سُم قرص ماہتاب سے روشن ہزار چند
نازک مزاج و شوخ و سیہ جسم سر بلند
گر ہل گئی ہوا سے ذرا باگ اُڑ گیا
پتلی سوار کی نہ پھری تھی کہ مڑ گیا

آہو کی جست، شیر کی آمد، پری کی چال
کبک دری خجل پر طاؤس پائمال
سبزه سبک روی میں قدم کے تلے نہاں
اک دو قدم میں بھول گئے چوکڑی غزال
جو آگیا قدم کے تلے گرد برد تھا
چھل بل غضب کی تھی کہ چھلاوا بھی گرد تھا

بجلی کبھی بنا، کبھی رہوار بن گیا
آیا عرق تو ابر گہر بار بن گیا
گہ قطب گاہ گنبد دوّار بن گیا
نقطہ کبھی بنا کبھی پرکار بن گیا
حیراں تھے اس کے گشت پہ لوگ اس ہجوم کے
تھوڑی سی جا میں پھرتا تھا کیا جھوم جھوم کے

جب اس جری نے قتل کیے پانچسو جواں
ہر صف سے ہر پرے سے اٹھا شور الاماں
چلّایا ابن سعد سیہ قلب و سخت جاں
نکلیں وہ دس ہزار کماندار ہیں کہاں
برچھی کا اب ہے کام نہ تلوار چاہیے
اس نوجواں پہ تیروں کی بوچھار چاہیے

یہ سُن کے تشنہ لب پہ چلے چار سٗو سے تیر
پتھر عقب سے پڑنے لگے رُوبرو سے تیر
آئے تھے فوج فوج سپارہ عدو سے تیر
سب سرخ تھے شبیہ نبیؐ کے لہو سے تیر
مقتل میں کیا ہجوم تھا اس نور عسین پر
پروانے گر رہے تھے چراغ حسین پر

سینے پہ تیر کھا کے اٹھایا جو راہوار
بجلی چمک کے ہو گئی گویا فلک کے پار
سر خاک پر گرانے لگی، تیغ آبدار
تیروں کو پھینک پھینک کے بھاگے خطا شعار
حملہ کیا تھا جن پہ، رخ ان کے تو پھر گئے
پر یہ پلٹ کے برچھیوں والوں میں گھر گئے

یوں آ گیا سنانوں میں، وہ آسماں جناب
ہو جس طرح خطوط شعاعی میں آفتاب
سوکھی زباں میں پڑ گئے کانٹے بغیر آب
طاقت بھی فرط ضعف سے دینے لگی جواب
آمد ہوئی جو غش کی سر اک جھک گیا
واحسرتنا کہ ہاتھ بھی لڑنے سے رک گیا

اس حال میں بھی تیغ سے کیں برچھیاں قلم
لیکن جگر پہ لگ گیا اک نیزۂ ستم
زخم جگر سے بہنے لگا خون دم بہ دم
نکلے ہوئے رکابوں سے تھراتے تھے قدم
کھینچا جو اس نے سینے سے نیزہ تکاں کے ساتھ
دو پارۂ جگر نکل آئے سناں کے ساتھ

نیزہ لگا کے بھاگ چلا تھا وہ نابکار
قربان جراتِ پسر شاہ نامدار
زخم سناں تھا سینہ انور کے وار پار
ماری شقی کو دوڑ کے اک تیغ آبدار
پہنچوں سے اس کے ہاتھ فلم ہو کے گر پڑے
لیکن فرس سے آپ بھی خم ہو کے گر پڑے

گرنا تھا بس کہ سر پہ لگا گرز ہے ستم
یوں جھک گئے کہ ہوتے ہیں سجدے میں جیسے خم
رکھدی گلے پہ شیث نے شمشیر تیز دم
تلوار اک پڑی کہ ہوئیں پسلیاں قلم
غل تھا کرو نہ رحم تن پاش پاش پر
دوڑا دو گھوڑے اکبر مہرو کی لاش پر

حضرت کھڑے تھے خیمے کی پکڑے ہوئے طناب
سن کر یہ غل رہی نہ دل ناتواں کو تاب
ناگاہ رن سے آئی صدا اے فلک جناب
بیٹا جہاں سے جاتا ہے اب آئیے شتاب
لاشے پہ ظلم و جور بد افعال کرتے ہیں
گھوڑوں سے اہل کیں ہمیں پامال کرتے ہیں

سُن کر یہ استغاثہ فرزند خوش خصال
سید نے آہ کی کہ ہلا، عرش ذوالجلال
کھولے جناب فاطمہؑ کی بیٹیوں نے بال
بانوؑ پکاری، خیر تو ہے اے علیؑ کے لال
ہے ہے پسر سے کون سی مادر بچھڑ گئی
صاحب بتاؤ کیا مری بستی اجڑ گئی

نیزے سے کس کے لال کا، زخمی ہوا جگر
کرتے ہیں کس کی لاش کو پامال اہل شہر
کہتا ہے کون رن میں تڑپ کر پدر پدر
اب گھر سے میں نکلتی ہوں ہے ہے میرا پسر
پردہ نہ مجھ سے کیجیے سب جانتی ہوں میں
آواز یہ اسی کی ہے پہچانتی ہوں میں

بانو کو قسمیں دے کے چلے، شاہ نامدار
وہ پیاس اور وہ دھوپ کا صدمہ وہ اضطرار
دل تھا الٹ پلٹ تو کلیجہ تھا بے قرار
اٹھتے تھے اور زمیں پہ گرتے تھے، بار بار
چلاتے تھے شبیہ پیمبرؐ ہم آتے ہیں
گھبرائیو نہ اے علی اکبر ہم آتے ہیں

بیٹا پکارو پھر کہ بصارت میں فرق ہے
اے نور عین جسم کی طاقت میں فرق ہے
تم یہ نہ جانیو کہ محبت میں فرق ہے
زخمی ہے قلب روح کی راحت میں فرق ہے
داغ جگر ملا ہمیں گودی میں پال کے
کس کو دکھاؤں اپنا کلیجہ نکال کے

آؤں کدھر کو اے علی اکبر جواب دو
چلّا رہی ہے ڈیوڑھی پہ مادر، جواب دو
اکبر برائے خالق اکبر جواب دو
بیٹا جواب دو، مرے دلبر جواب دو
گرتے ہیں ہم ثواب کا ہاتھوں سے کام لو
بیٹا ضعیف باپ کے بازو کو تھام لو

کچھ سوجھتا نہیں کہ کدھر جاؤں کیا کروں
اے نور چشم تجھ کو کہاں پاؤں کیا کروں
مضطر ہے جان و دل کسے سمجھاؤں کیا کروں
کیوں کر پسر کو ڈھونڈھ کے میں لاؤں کیا کروں
پایا تھا مدتوں میں جسے خاک چھان کے
وہ لال ہم نے کھو دیا جنگل میں آن کے

بس اب خبر حسین کی لے جلد اے اجل
اے جسم زار، زیست کا باقی نہیں محل
اے جان ناتواں، تن مجروح سے نکل
ہاں اے نفس چھری کی طرح سے گلے پہ چل
چھوٹے نہ اس کا ہاتھ جو پیری کی آس ہو
لاشہ بھی لاشۂ علی اکبر کے پاس ہو

جنگل سے بے حواس پھرے، نہر پر گئے
واں بھی جو وہ گہر نہ ملا سوئے بر گئے
دوڑے کسی طرف تو کسی جا ٹھہر گئے
تھالے ملے لہو کے برابر جدھر گئے
ٹپکا ہوا زمیں جگر کا لہو ملا
لیکن کہیں نہ وہ پسر ماہ رو ملا

جا کر صفوں کے پاس پکارے باشک آہ
ہے کس طرف مرے علی اکبر کی قتل گاہ
اے ظالمو، یہ شب ہے کہ دن ہو گیا سیاہ
کس ابر میں چھپا ہے مرا چودھویں کا ماہ
بتلاؤ جان ہے کہ نہیں جسم زار میں
زخمی پڑا ہے شیر مرا کس کچھار میں

لاش پسر کو ڈھونڈتے تھے شاہ بحر و بر
سر پیٹنے کی جا ہے کہ ہنستے تھے اہل شر
کہتا تھا شمر، اے پسر سید البشر
کس کو حضور ڈھونڈھتے ہیں مر گیا پسر
خود ڈھونڈھ لیجیے، جسد پاش پاش کو
بتلائیں گے نہ ہم، علی اکبر کی لاش کو

یہ سن کے کھینچ لی شہ والا نے ذوالفقار
چمکی جو برق تیغ تو بھاگے ستم شعار
شہ کو نظر پڑا، علی اکبر کا راہوار
چلائے اے عقاب کدھر ہے ترا سوار
دکھلا دے مجھ کو لاش مرے نور عین کی
کس دشت میں پڑی ہے بضاعت حسین کی

ملنے دے ان رکابوں کے حلقوں سے چشم نم
ہے ہے اسی میں تھے مرے فرزند کے قدم
بوسے تری لگام کے لوں میں اسیر غم
اکبر کے ہاتھ میں تھی یہی باگ ہے ستم
ہے ہے وہ ہاتھ پانوں مرے آفتاب کے
قرباں تری لگام کے صدقے رکاب کے

گھوڑے نے ہنہنا کے سوئے دشت کی نظر
یعنی کہ لاش آپ کے پیارے کی ہے اُدھر
جاتا تھا آگے آگے وہ تازی، بہ چشم تر
گھوڑے کے پیچھے پیچھے تھے سلطان بحر و بر
جنگل میں لاشہ پسر نوجواں ملا
وہ مہ لقا ملا تو، مگر نیم جاں ملا

دیکھی عجیب حالت فرزند نوجواں
پیکاں گلے میں ہونٹوں پہ نکلی ہوئی زباں
تن پر جراحت تبر و خنجر و سناں
گردن تھی کج، پھری ہوئی آنکھوں کی پتلیاں
ٹاپوں سے مرکبوں کے جراحت پھٹے ہوئے
چہرہ سفید، خاک میں گیسو اَٹے ہوئے

ہچکی کے ساتھ، کہتے ہیں وا کر کے چشم تر
اے جان جسم زار میں اور ایک دم ٹھہر
اے موت بے وطن کی جوانی پہ رحم کر
اے درد تھم ذرا، کہ پھٹا جاتا ہے جگر
پھر ایک بارسید والا کو دیکھ لوں
مہلت بس اتنی دے کہ میں بابا کو دیکھ لوں

دشمن کو بھی نہ بیٹے کا لاشہ خدا دکھائے
حضرت زمیں پہ گر کے پکارے کہ ہائے ہائے
زندہ رہے یہ پیر، جواں یوں جہاں سے جائے
اے لال تین روز کے فاقے میں زخم کھائے
شاید جگر کے زخم سے تم بے قرار ہو
زخمی تمھاری چھاتی پہ بابا نثار ہو

کیوں کھینچتے ہو پاؤں کو اے میرے گلعذار
کیوں ہاتھ اٹھا اٹھا کے پٹکتے ہو بار بار
آنکھیں تو کھول دو کہ مرا دل ہے بے قرار
بیٹا تمھاری ماں کو تمھارا ہے انتظار
بہنیں کھڑی ہیں در پہ بڑے اشتیاق میں
اکبر تمھاری ماں نہ جیئے گی فراق میں

غش میں سنا جو ہیں علی اکبر نے ماں کا نام
کس یاس کی نگاہ سے دیکھا سوئے خیام
سوکھی زباں دکھا کے یہ بولا وہ تشنہ کام
شدت یہ پیاس کی ہے کہ دشوار ہے کلام
اب اور کوئی دم کا پسر میہمان ہے
امداد یا حسینؑ کہ پانی میں جان ہے

فرمایا شہ نے اے علی اکبر میں کیا کروں
پانی نہیں ہے مجھ کو میسر میں کیا کروں
گھیرے ہیں نہر کو یہ ستم گر میں کیا کروں
کچھ بس نہیں مرا مرے دلبر میں کیا کروں
اعدا نہ دیں گے بوند، اگر لاکھ کد کریں
بیٹا تمھاری ساقی کوثر مدد کریں

حضرت یہ کہتے تھے کہ چلا خلق سے پسر
اتنی زباں ہلی کہ خدا حافظ اے پدر
ہچکی جو آئی، تھام لیا ہاتھ سے جگر
انگڑائی لے کے رکھ دیا، شہ کے قدم پہ سر
آباد گھر لٹا شہ والا کے سامنے
بیٹے کا دم نکل گیا، بابا کے سامنے

لکھتا ہے ایک راوی غمگین پُرملال
یعنی ادھر ہوا علی اکبر کا انتقال
نکلی حرم سے، ایک زن فاطمہ جمال
گویا جناب سیدہ کھولے ہوئے تھیں بال
تھی اس طرح سے رخ پہ ضیا اس جناب کے
حلقہ ہو جیسے نور کا، گرد آفتاب کے

چلّاتی تھی، ارے مرا پیارا ہے کس طرف
اے آسماں، وہ عرش کا تارا ہے کس طرف
اے ابر شام، چاند ہمارا ہے کس طرف
اے ارض کربلا وہ سدھارا ہے کس طرف
ہے ہے سناں سے جان گئی میہمان کی
میت کدھر کو ہے مرے کڑیل جوان کی

اے میرے لمبے گیسووں والے کدھر ہے تو
ہے ہے مری غریبی کے پالے کدھر ہے تو
واری کہاں لگے، تجھے بھالے، کدھر ہے تو
کیوں کر پھوپھی جگر کو سنبھالے کدھر ہے تو
اٹھارھواں برس تھا کہ موت آگئی تجھے
اے نور عین کس کی نظر کھا گئی تجھے

ہے ہے مرے سعید و رشید و متیں جواں
خوش رو جواں، غریب جواں، مہ جبیں جواں
صفدر جواں، شکیل جواں، نازنیں جواں
کس نے تجھے مروڑ لیا، اے حسیں جواں
آغاز تھیں مسیں ابھی ایسے مُسن نہ تھے
بچے مرے ابھی ترے مرنے کے دن نہ تھے

یہ بین کرتی جاتی تھی، وہ سوختہ جگر
سیدانیوں کا غول تھا پیچھے برہنہ سر
جاتی تھی بے حواس ادھر سے وہ نوحہ گر
آئے ادھر سے لاش لیے شاہ بحر و بر
دیکھا لہو رواں جو تن پاش پاش سے
سب بیبیاں لپٹ گئیں اکبر کی لاش سے

ہاں شاہ دیں کے تعزیہ دارو بکا کرو
ہاں اے خدا کے دوست کے پیارو بکا کرو
ماتم میں ہاتھ سینے پہ، مارو بکا کرو
اکبر جہاں سے اٹھ گئے یارو بکا کرو
سمجھو شریک بزم شہ مشرقین کو
دے لو جوان بیٹے کا پُرسا حسین کو

ہے ہے حسین آپ کا دلبر بچھڑ گیا
فریاد ہے شبیہ پیمبرؐ بچھڑ گیا
وا حیف، وا دریغ، دلاور بچھڑ گیا
دردا و حسرتا، علی اکبر بچھڑ گیا
مظلومیت پہ تشنہ دہانی پہ روئیں گے
جب تک جئیں گے اس کی جوانی پہ روئیں گے

آقا انیسؔ ہند میں کب تک پھرے تباہ
گھٹتی ہے عمر، بڑھتے چلے جاتے ہیں، گناہ
ضعف اس برس بہت ہے، اجل آ نہ جائے آہ
بلوائیے غلام کو، اے میرے بادشاہ
قرب مزار شاہ دو عالم نصیب ہو
بس کربلا میں اب کی محرم نصیب ہو

www.emarsiya.com