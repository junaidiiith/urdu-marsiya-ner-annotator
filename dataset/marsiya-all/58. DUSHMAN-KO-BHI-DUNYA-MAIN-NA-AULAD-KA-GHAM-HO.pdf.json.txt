جلد ششم
مرثیہ میر انیس


۱
دشمن کو بھی دنیا مین نہ اولاد کا غم ہو
سب دُکھ ہون مگر آنکھون کی بینائی نہ کم ہو
مان باپ پہ صدمہ ہو مصیبت ہو ستم ہو
لیکن نہ جوان بیٹے کے  مرنے کا الم ہو
پھرتی ہے صدا شکل پسر دیدۂ تر مین
اک آگ سی ہر وقت بھڑکتی ہے جگر مین
۲
افسوس کہ مادر جسے سو رنج سے پالے
سُو کر دے اوسے قبر کے تقدیر حوالے
جس مان کی نہ قسمت نے کچھ ارمان نکالے
کس طرح سے سر پر وہ بھلا خاک نہ ڈالے
سب خاک ہے جب گود کا پالا ہے نہ ہووے
اندھیر ہے جب گھر کا اوجالا ہی نہ ہووے
۳
ہے باپ کو پیغام اجل رحلت فرزند
ہو جاتا ہے دل زخمی جدا جب ہو جگر بند
پیوند کلیجے کا ہو جب خاک کا پیوند
کیا خاک ہو وہ سوختہ جان وہ حرّم و خرسند
کیون بھڑکے نہ آتش دل صد چاک کے اندر
جو چھاتی پہ لوٹے وہ چھپے خاک کے اندر
۴
مشہور ہے یوسف کے لیے گریۂ یعقوب
وہ مرگ کے طالب تھے کہ ملتا تھا نہ مطلوب
راحت کی نہ صورت تھی نہ آرام کا اسلوب
کہہ کہ یہی روتے تھے ہے ہے مرے محبوب
اک درد سا ہر مرتبہ اوٹھتا تھا جگر مین
آنکھون کا گیا نور غمِ نور نظر مین
۵
فرزند جگر بند ملا جب تو ہوے شاد
ویران تھا جو خانۂ دل ہو گیا آباد
وہ قید سے چھوٹا یہ الم سے ہوے آزاد
دشمن کو بھی خالق نہ دکھائے غم اولاد
یہ داغ کوئی حضرت شپیر سے پوچھے
یہ درد کوئی بانوے دلگیر سے پوچھے
۶
شپیر پہ ڈالی ہے فلک نے یہ مصیبت
فرزند جوان مانگتا ہے مرنے کی رخصت
نہوڑائے ہوے سر کو کھڑے روتے ہین حضرت
ہے دھیان کہ لٹ جائیگی اک عمر کی دولت
کچھ سوچ کے جب دیکھتے ہین روے پسر کو
ہاتھون سے پکڑ لیتے ہین شپیرؑ جگر کو
۷
اب ہاتھ ذرا دل پہ رکھین صاحب اولاد
انصاف سے حضرت کی مصیبت کو کرین یاد
دولت پسر فاطمہؑ کی ہوتی ہے برباد
حضرت کو تو ہے ضبط پہ دل کرتا ہے فریاد
یون ہے جگر حضرت شپیر تڑپتا
جس طرح ہے بسمل تہہ شمشیر تڑپتا
۸
داماد کا ماتم ہے برادر کا الم ہے
خون بہتا ہے آنکھون سے کمر ضعف سے خم ہے
پھر اور اوس اندوہ پہ یہ تازہ ستم ہے
ہمشکل پیمبر کے جوان مرنے کا غم ہے
نہ بیاہ ہوا ہے نہ ابھی پھولے پھلے ہین
ارمان بھرے مرنے کو میدان مین چلے ہین
۹
فرزند کا ہو بیاہ یہ ہے باپ کو ارمان
ہے مان کو تمنا مرا بیٹا چڑھے پروان
یان کوچ کی تیاری ہے اور مرگ کا سامان
چپ ہین شہہ مظلوم پہ قالب مین نہین جان
پھر پائین کہان گر اوسے کھو دیتے ہین حضرت
کچھ بن نہین آتی ہے تو رو دیتے ہین حضرت
۱۰
فرماتے ہین اے دل غم اولاد اُوٹھالے
اکبر کو کر اب خالق اکبر کے حوالے
دل کہتا ہے یا شاہ مرے زخم ہین آلے
یہ دُکھ کسی دشمن پہ بھی اللہ نہ ڈالے
اکبر کی جدائی مین تو اندیشۂ جان ہے
اس آگ مین جلنے کی مجھے تاب کہان ہے
۱۱
مشکل ہے عجب طرح کی کچھ بن نہین آتا
بیٹا نہین جاتا ہے مزا زیست کا جاتا
ہے برچھیان دلیر کوئی حضرت کے لگاتا
دم مارے قلق کے نہین سینے مین سماتا
ایک ایک گھڑی زیست کی دشوار ہوئی ہے
سو صدمون مین اک جان گرفتار ہوئی ہے
۱۲
بیٹے سے کبھی کہتے ہین خیمے مین تو جاؤ
کیا مان کا ہے احوال ذرا دیکھ تو آؤ
جو قصد ہے زینب کو تو اے لال سناؤ
حق پالنے والی کا تو دل سے نہ بُھلاؤ
رخصت کی تمھاری جو خبر پائینگی اکبر
سر ننگے پھوپھی گھر سے نکل آئینگی اکبر
۱۳
اکبر نے یہ کی عرض کہ اے قبلۂ عالم
بے آپ سے رخصت لیے جانے کے نہین ہم
دشوار ہے ایک ایک گھڑی زیست کی اسدم
وان جاؤن تو روکین گی مجھے مادر پُرغم
اسوقت کسی کا نہین کچھ دھیان ہے بابا
اب مرگ جوانی ہی کا ارمان ہے بابا
۱۴
شہ نے کہا مان روئیگی اسکا تمھین ڈر ہے
اور دل کی ہمارے نہین کچھ آہ خبر ہے
گر مان کا وہ دل ہے تو ہمارا بھی جگر ہے
کیا میری تباہی تمھین منظور نظر ہے
جو چاہو کہو جاے شکایت نہین بیٹا
ہان مان کی برابر ہمین اُلفت نہین بیٹا
۱۵
للہ بس اب رحم مرے حال پہ کھاؤ
پیری مین ہمین داغ جوانی نہ دکھاؤ
چلتا ہے جگر رحم کرو مرنے نہ جاؤ
روئے ہین بہت اب ہمین اکبر نہ رولاؤ
اُلفت کو مری تم نہین اے لال سمجھتے
اولاد جو ہوتی تو مرا حال سمجھتے
۱۶
مان نے تری منت ہے ترے بیاہ کی مانی
سہرا تو دکھالو اسے اے یوسف ثانی
اے نور بصر اے مرے نانا کی نشانی
اوٹھے گا ضعیفی مین ترا داغ جوانی
مرنے کا ارادہ نہ ابھی تم کرو بیٹا
بابا کی غریبی پہ ترحم کرو بیٹا
۱۷
مارے گئے سب میرے عزیز اور ملازم
نہ عون و محمدؐ ہین نہ عباس نہ قاسم
مین بھی چمن خلد کے ہون سیر کا عازم
مان بہنون کی اب تمکو نگہبانی ہے لازم
آمادۂ غارت کوئی جلاد نہ ہوگا
تم ہوگے تو گھر باپ کا برباد نہ ہوگا
۱۸
رونے لگے مظلومیٔ شپیرؑ پہ اکبر
کی عرض کہ جینے سے ہے مرنا مرا بہتر
گھر کی تو نگہبانی کو ہین عابد بے پر
شادی کے عوض رنج دکھاتا ہے مقدر
اولاد کی نہ بیاہ کے ہونے کی خوشی ہے
گر ہے تو ہمین گور مین سونے کی خوشی ہے
۱۹
شہ نے کہا مرنا ہی اگر دل مین ٹھانا ہے
پہلے ہمین میدان مین ہونے دو روانا
ہم ہو چکین جب قتل تو تم نے کو جانا
اکبر نے کہا کیا کہے گا مجکو زمانا
کس طرح فدا آج نہ یہ تشنہ جگر ہو
فرزند تو گھر مین رہے اور قتل پدر ہو
۲۰
شہ نے کہا مانیگا بھلا باپ کا کب دل
اکبر سا پسر سامنے آنکھون کے ہو بسمل
بیٹے نے کہا صبر کرین اب شہہ عادل
حضرت نے کہا دل نہین ہوتا متحمل
کی عرض کہ صبر آپ کا مشہور ہے بابا
حضرت نے کہا بیکس و مجبور ہے بابا
۲۱
اکبر نے یہ کی عرض کہ یا حضرت شپیرؑ
منظور ہے اعدا مین پھنسے اکبر دلگیر
اسی سے گلا باندھین مرا ظالم بے پیر
گردن مین تو ہو طوق گران پانون مین زنجیر
شہہ نے کہا تقدیر سے چارا نہین بیٹا
پر قید ہو تم یہ بھی گوارا نہین بیٹا
۲۲
ناچار ہوے باپ کی تقریر سے اکبر
آنکھون مین بھرے اشک گئے خیمے کے اندر
مادر نے بلائین لین کہا اے مرے دلبر
کس بات پہ تم روتے ہو صدقے گئی مادر
مجھ سے کہو گر شہہ کا ادب کرتے ہو بیٹا
کس چیز کو بابا سے طلب کرتے ہو بیٹا
۲۳
کیون روتے ہو ان نرگسی آنکھون کے مین فریاد
اس پیاس مین واری نہ کرو آپکو ہلکان
مجھ سے کہو بیٹا کہ بجا لاؤن مین فرمان
تابع مری مرضی کے ہو اے اکبر ذیشان
تم سے تو زیادہ کوئی پیارا نہین اکبر
تیری خفگی مان کو گوارا نہین اکبر
۲۴
یہ کیا ہے کمر کھولتے ہو کیون مجھے بتلاؤ
لو غصّہ کو جانے دو مین قربان گئی آؤ
اب اشکون کو پونچھو مجھے اے لال نہ رُلاؤ
حضرت کو بلاتی ہون مین اک لخطہ ٹھہر جاؤ
پوچھونگی کہا کیا جو مرا لال خفا ہے
آزردہ کیا تمکو مجھے شہ سے گِلا ہے
۲۵
اکبر نے کہا رن کی اجازت نہین ملتی
سب قتل ہوے اور ہمین رخصت نہین ملتی
دُکھ درد سے سر دیکے فراغت نہین ملتی
ہون جسکا طلبگار وہ دولت نہین ملتی
افسوس کہ لڑکے تو شریک شہدا ہون
ہم والد ماجد پہ نہ میدان مین فدا ہون
۲۶
سُنکر یہ سخن رونے لگی بانوے دلگیر
دل سے کہا بن بیٹے کی اب کرتی ہے تقدیر
کچھ سمجھتی تھی مین یان تو ہے کچھ اور ہی تدبیر
کس طرح رضا مرنے کی دین بیٹے کو شپیرؑ
اکبر کی جدائی تو اوٹھائی نہین جاتی
ہاتھون سے یہ دولت تو گنوائی نہین جاتی
۲۷
اکبر نے کہا کرتی ہین گر آپ مجھے پیار
دلوایئے مرنے کی رضا اے مرے غمخوار
مین نے کبھی کچھ آپ سے مانگا نہین زنہار
پر آج سفارش کا ہون بابا سے طلبگار
بیٹے کی جوانی کا نہ ماتم غم کرو امان
اب ہمکو نثار شہ عالم کرو امان
۲۸
یہ ذکر تھا جو خیمے مین داخل ہوے سرور
رونے لگے گردن کو جُھلا کر علی اکبر
کچھ بن نہ پڑی کہنے لگی بانوے مضطر
روتے ہین بڑی دیر سے ہمشکل پیمبر
غیرت تو مرے لال کی مشہور ہے صاحب
اب کیجے وہی جو انھین منظور ہے صاحب
۲۹
چھاتی سے لگا کر یہی کرنے لگے گفتار
اے لال ہمین کرتے ہو تم بیکس و ناچار
اور روؤ نہ جاؤ سوے میدان مرے دلدار
راضی برضا ہم ہین جو کچھ مرضیٔ غفار
مادر کو تری صبر خدا دے ترے غم مین
درپیش یہی راہ ہے ہمکو کوئی دم مین
۳۰
فرزند کا مُنھ دیکھ کے کہنے لگی مادر
کیون ابتو ہوے بانو سے راضی مرے دلبر
ہمشکل پیمبر نے کہا گرکے قدم پر
کونین مین ممتاز ہوا آپ کا اکبر
حضرت کی سفارش سے رضا مجکو ملی ہے
بس بخشیے دودھ اب یہ تمناے دلی ہے
۳۱
بانو نے کہا تم جو کہوگے وہ کرونگی
اے لال مین سل صبر کی چھاتی پہ دھرونگی
دُکھ درد اوٹھاؤنگی مصیبت بھی بھرونگی
پیارے مین تڑپ کر تری فرقت مین مرونگی
مان صدقے گئی روؤ نہ بیٹا علی اکبرؑ
رخصت بھی کیا دودھ بھی بخشا علی اکبرؑ
۳۲
کہتے تو کہا یہ مگر آنسو ہوے جاری
پھیلا کے کہا ہاتھون کو با گریہ و زاری
اکبر مری چھاتی سے تو لگ جاؤ مین واری
اے لال بلائین تو یہ مان لے لے تمھاری
دیدار سے اپنے ہمین ترساؤگے بیٹا
اللہ ہی پھیرے گا تو پھر آؤگے بیٹا
۳۳
یہ کہکے اوسے چھاتی سے لپٹا کے کیا پیار
بوسے لیئے آنکھون کے بلائین لین کئی بار
اکبر نے کیا آخری مجرا بدل زار
غش ہوگئی مان رونے لگے سیّد ابرار
فرمایا کہ تمنے ہمین چھوڑا علی اکبر
کس وقت مین مُنھ باپ سے موڑا علی اکبر
۳۴
روتا ہوا خیمے سے برآمد ہوا وہ ماہ
گھوڑے پہ چڑھا اور چلا جانب جنگاہ
کیا دبدبہ کیا شان تھی اور کیا حشم و جاہ
تھا حُسنِ نبیؐ خلقِ حسن رُعبِ یداللہ
تصویر نظر آگئی محبوب خدا کی
اک دھوم ہوئی صلّ علا صلّ علا کی
۳۵
کہتا تھا کوئی واہ عجب مہر لقا ہے
روشن ہے زمین انکے یہ چہرے پہ ضیا ہے
پیشانی نہین آیئنۂ نور خدا ہے
اختر ہے کہ سجدے کا نشان جلوہ نما ہے
یہ گیسو و رخ دیکھ کے حیرت ہے نظر کو
دو راتون نے کس حسن سے گھیرا ہے قمر کو
۳۶
ابرو وہ کمان قوس قزح جن پہ ہو قربان
تیزی مین ہے ہر موے مژہ ہمسر پیکان
بینی کا الف ہے الفِ مصحف ایمان
آنکھین وہ کہ مردم ہون جنھین دیکھ کے حیران
آہو کی یہان چشم سیہ فام خجل ہے
شرمندہ ہے نرگس گل بادام خجل ہے
۳۷
کیا مُنھ جو بیان ہوسکے وصفِ دہن تنگ
وان دخل سخن کب ہے کہ ہو عقل جہان دنگ
ہے لعل مین یہ سنگ نہ یہ رنگ نہ یہ ڈھنگ
پر پیاس کی شدت سے ہین نیلے لب گلرنگ
دانتون مین ہے تابندگی اختر سے زیادہ
بے آبی ہے پر آب ہے گوہر سے زیادہ
۳۸
یہ گردن روشن ہے کہ ہے شمع سرطور
اور دست بلورین ہین کہ شاخ شجر طور
آئینہ سے سینہ کی کدورت ہے سدا دور
کینے سے یہ خالی ہے مگر نور سے معمور
کیون پیٹین نہ سینے کہ بڑا رنج و تعب ہے
برچھی سے وہ سینہ ہوا مجروح غضب ہے
۳۹
وہ آمد ایام شباب علی اکبرؑ
وہ دبدبۂ و حسن جناب علی اکبرؑ
تھامے ہوے ہے فتح رکاب علی اکبرؑ
جون برق تڑپتا ہے عقاب علی اکبرؑ
سر دینے کو آئے ہین عجب جاہ و حشم سے
ثابت قدمی ملتی ہے آنکھون کو قدم سے
۴۰
ہتھیار عجب حسن سے ہین باندھ کے آئے
تیغ اسد اللہ کمر سے ہین لگائے
گھوڑا وہ ہوا گرد کو بھی جسکے نہ پائے
باہر حد امکان سے یہ ایک جست مین جائے
ذہن شعرا مین بھی یہ جودت نہین دیکھی
بجلی مین بھی اس طرح کی سرعت نہین دیکھی
۴۱
اس شان سے مقتل مین ہے وہ غیرت شمشاد
اور تیغین لیے مستعد قتل ہین جلاد
آپس مین یہ کہتے ہین جو ہین صاحب اولاد
یون ہووے نہ دولت کسی مان باپ کی برباد
کیا دل ہے کہ سرور نے سنبھالا ہے جگر کو
مرنے کو بھلا بھیجے گا کون ایسے پسر کو
۴۲
دل دیکھنے والون کے ہوے جاتے ہین بسمل
کیا صبر ہے دیکھو پسر فاطمہؑ کا دل
سینے سے کلیجے کا جدا کرنا ہے مشکل
شپیر کا احوال ہے اب رونے کے قابل
کیا قہر ہے مر جائے جو لخت جگر ایسا
ہاتھون سے گنوایا نہین جاتا پسر ایسا
۴۳
اتنے مین پکارا عمر سعد ستمگار
ہان اب علی اکبر پہ کرو تیرون کی بوچھار
کرتے ہین اسی بیٹے کو شپیر بہت پیار
مر جائینگے وہ قتل جو ہوویگا یہ دلدار
بس لڑنے کو باقی یہی اک شہ کا پسر ہے
بیجان کیا اسکو تو مہم جنگ کی سر ہے
۴۴
پھر چل کے کرو خیمۂ شپیر کو تاراج
لوٹو زر و مالِ پسر صاحب معراج
وہ تمکو مبارک ہے غنیمت جو ملے آج
ہاتھ آئیگا وہ کچھ کہ نہین رہنے کے محتاج
کچھ چھوڑنا گھر مین نہ شہنشاہ امم کے
لے لیجیو تم چادرین تک سر سے حرم کے
۴۵
سُنکر یہ سخن آگئے لالچ مین ستمگر
اکبر کے مقابل ہوے نیزون کو ہلاکر
جب نیزون سے ہونے لگے زخمی علی اکبر
لی میان سے تیغ کمر حیدر صفدر
چمکا کے جو شمشیر دھنسے فوج عمر مین
اک برق غضب کوند گئی سب کی نظر مین
۴۶
تھی ضربت اکبر غضب خالق عادل
دم مین وہ فنا تھا جو ہوا آکے مقابل
بے سر تھا کوئی اور کوئی بسمل کوئی گھائل
کفار کو جان اپنی بچانا ہوا مشکل
مسمار صفین ہوگئین اکبر جدھر آئے
ہر ہاتھ مین کشتے بھی برابر نظر آئے
۴۷
جو چار ہوا بس وہ وہین ہو گیا چورنگ
سر تن پر نہ تھا جس نے کیا جنگ کا آہنگ
دو روز کے فاقے مین یہ اوس شیر نے کی جنگ
سب خون سے میدان وغا ہو گیا گلرنگ
لڑتا تھا پسر جان پہ حضرت کے نبی تھے
یان برچھیان چلتی تھین وہان تیغزنی تھی
۴۸
ہاتھون سے کلیجے کو سنبھالے ہوئے سرور
چلاتے تھے ہے ہے علی اکبرؑ علی اکبرؑ
آتی جو نہ آواز تو فرماتے تھے روکر
میدان مین زخمی ہوا شاید مرا دلبر
لوٹا مجھے بُلوا کے ستمگارون نے گھر سے
اٹھارہ برس بعد میں چھٹتا ہون پسر سے
۴۹
کس سے کہون ہے ہے مرے اکبر کی جوانی
محبوب مرا ہاے مرا یوسف ثانی
اعدا مرے دلدار کے ہین دشمن جانی
کاہے کو ترس کھاکے کوئی دیویگا پانی
شادی بھی نہ دیکھی کہ چُھٹے باپ سے مان سے
اکبر تو پُرارمان ہی جاتے ہین جہان سے
۵۰
مین کہتا تھا مرنے کو نہ جاؤ تو نہ مانا
اس صدمے سے بابا نہ بچے گا یہ نہ جانا
بھولینگی نہ وہ منتین اور قسمین دلانا
منظور تھا اوسکو یہ فقط میرا بچانا
یارب وہ رہے خلق مین اور کوچ کرون مین
اکبر صد وسی سال جیے اور مرون مین
۵۱
ڈیوڑھی پہ یہ چلاّ رہی تھی بانوے دلگیر
کیا گذری مرے لال پہ یا حضرت شپیرؑ
صدقے گئی کیون کرتے ہو تم یاس کی تقریر
کیا مٹ گئی اللہ کے محبوب کی تصویر
میدان مین یہ غل کیسا ہے گھبراتی ہون مین بھی
اب پیٹتی خیمہ سے نکل آتی ہون مین بھی
۵۲
روکر کہا حضرت نے کہ اے بانوے مضطر
میدان مین ابھی تک تو ہے زندہ مرا دلبر
کرتی ہے مگر قتل مجھے فرقت اکبرؑ
وہ لڑتا ہے اور برچھیان یا چلتی ہین مجھپر
زندہ ترا اکبر نہ پھریگا یہ یقین ہے
بانو مرا دل کہنے مین اسوقت نہین ہے
۵۳
وہ بولی مین صدقے گئی میدان مین جاؤ
ہے لاکھون مین تنہا مرے پیارے کو بچاؤ
مان مرنے کے نزدیک ہے یہ حال سناؤ
وہ خود نہ پھریگا تم اوسے پھیر کے لاؤ
ہوتی نہین اسوقت تسلی مرے جی کو
پھرایک نظر دیکھ لو ہمشکل نبی کو
۵۴
یہ ذکر تھا جو فوج مین بس غل ہوا اکبار
لو فتح ہوئی زخمی ہوا شاہ کا دلدار
اے ابن نمیر آکے پہن خلعت زرتار
کیا برچھی لگائی ہے کہ چھاتی سے ہوئی پار
مارا نہین ہمشکل رسول عربی کو
سوراخ کیا ہے جگر سبط نبیؐ کو
۵۵
یہ سُنکے لگے پیٹنے سر سیّد عالم
اور خاک پہ غش کھاکے گری بانوے پُرغم
فرزند کی آئی یہ صدا دشت ہے اوسدم
جلد آیئے یا شاہ کہ دنیا سے چلے ہم
تن ٹکڑے ہے چھاتی مری تیرون سے چھنی ہے
لشکر شکنی ہو چکی اب جان شکنی ہے
۵۶
بیتابی مین زینبؑ کو یہ شپیرؑ پکارے
بانو سے خبردار کہ اکبر گئے مارے
خیمے سے نکل آئے نہ وہ پیچھے ہمارے
کیا جانیے جیتے ہین کہ دنیا سے سدھارے
قوت تو وہ سب لے گئے بابا کے جگر کی
لاش اوٹھیگی کس طرح برابر کے پسر کی
۵۷
یہ کہکے چلے جانب میدان شہ والا
بسمل کی طرح اوٹھتے تھے اور گرتے تھے ہر جا
چلاتے تھے کس سمت ہے اکبر ترا لاشا
آنکھوں سے تو کچھ مجکو دکھائی نہین دیتا
یہ کہکے مجھے پاس بلالو کہ یہان ہون
معلوم نہین تم ہو کدھر اور مین کہان ہون
۵۸
جسوقت کہ گھوڑے سے گرا قاسم بے پر
اوسوقت مرے ساتھ تھے عباس دلاور
مارا گیا تھا ریتی یہ جب میرا برادر
تم لاش تلک لے گئے تھے ہاتھ پکڑ کر
تنہا ہون مین کون اب مجھے پہونچائیگا بیٹا
کیونکر ترے لاشے کو پدر پائیگا بیٹا
۵۹
اے جان پدر اے مرے پیری کے سہارے
تم مرتے ہو اور باپ نہین پاس تمھارے
اے لال قدم کانپتے ہین ضعف کے مارے
آزردہ نہونا کہ مین مجبور ہون پیارے
داغ اپنی جدائی کا مجھے دے گئے بیٹا
کچھ تاب و توان تھی سو وہ تم لے گئے بیٹا
۶۰
جان آتی جو اکبر تمھین اسوقت مین پاتا
سینے سے کلیجے کی طرح تمکو لگاتا
پانی تو کہان تھا جو پدر مُنھ میں چُواتا
پر تشنگی مین اپنی زبان تمکو چوساتا
اے غنچہ دہن تجھ سے کوئی بات تو ہوتی
چلتے ہوے بابا سے ملاقات تو ہوتی
۶۱
ناگاہ اونھین بیٹے کا لاشا نظر آیا
فرزند کو حضرت نے تڑپتا ہوا پایا
بیٹے سے لپٹ کر یہ شہ دین نے سنایا
پیارے ترا اعدا نے یہ کیا حال بنایا
صدمے سے ترے باپ بھی مرنے کے قرین ہے
آواز تو دو سینے مین دم ہے کہ نہین ہے
۶۲
مرتا ہے پدر بول تو اے نازون کے پالے
گردن مین مرے ہاتھ بھی تو تم نے نہ ڈالے
یہ چاند سی چھاتی تری اور ظلم کے بھالے
ہے ہے یہ زمین پر ہین ترے خون کے تھالے
کن آنکھون سے دیکھون یہ ستم اے علی اکبرؑ
مین لُٹ گیا اس دشت مین ہے ہے علی اکبرؑ
۶۳
اوس شیر نے سُنکر یہ صدا آنکھون کو کھولا
شہہ بولے کہ اِن آنکھون کے قربان ہو بابا
اکبر نے کہا درد جگر کا نہین تھمتا
افسوس کہ مرتے ہوے مادر کو نہ دیکھا
نزدیک اجل پہونچی ہے اور دور ہین مان سے
بس ہم یہی حسرت لے جاتے ہین جہان سے
۶۴
حضرت نے کہا کیا کہون جو اُسکا ہے احوال
چلاتی ہے دل تھامے ہوے ہاے مرے لال
جب تم نے پکارا تھا تو تھی مضطرب الحال
خیمے سے چلی آتی تھی وہ کھولے ہوے بال
اب پکڑے ہوے پردے کو زینب تو کھڑی ہے
اور خاک پہ مادر تری بیہوش پڑی ہے
۶۵
روکر کہا اکبر نے کہ یا سبط پیمبرؐ
کہہ دینا کہ دو باتون کو ہے کہہ گیا اکبرؑ
اک یہ ہے کہ گھر سے نہ نکل آئیو باہر
اور دوسرے پانی جو کبھی ہووے میسّر
پیاس اپنے پسر کی نہ بُھلا دیجو امان
پانی پہ مری نذر دلا دیجیو امان
۶۶
فرما کے یہ جنت کو گئے اکبرؑ دلگیر
فرزند کے پہلو مین تڑپنے لگے شپیرؑ
خاموش انیسؔ آگے نہین طاقت تحریر
کر جوڑ کے ہاتھون کو بصد عجز یہ تقریر


سلام
۱
بھرا ہے غمِ شہہ سے سینہ ہمارا
سلامی یہی ہے خزینہ ہمارا
۲
دل صاف رکھتے ہین ہم پاک طینت
نہین جرم رکھتا نگینہ ہمارا
۳
پکارے نبی قبر سرور پہ آکے
اسی خاک مین ہے دفینہ ہمارا
۴
ہوئی سخت ایذا زمانے کے ہاتھون
گرا سنگ پر آبگینہ ہمارا
۵
قطعہ
لپٹتی جو بیٹی تو کہتے تھے حضرت
بس اب ساتھ چھوڑو سکینہ ہمارا
۶
نہ چھاتی سے لپٹو کہ اب شمر رن مین
دبائے گا زانو سے سینہ ہمارا
۷
بجز پنجتن کچھ نہین نقش دل پر
ان اسمون کا گھر ہے نگینہ ہمارا
۸
چلے شہ وطن سے تو کہتے تھے سجاد
اب اس سال مشکل ہے جینا ہمارا
۹
یکایک صدا قبر احمدؐ سے آئی
ہوا آج خالی مدینہ ہمارا
۱۰
ازل سے ہے نام علی نقش دل پر
دہ دُرِ نجف ہے نگینہ ہمارا
۱۱
قطعہ
کہا شہ نے قاتل سے زانو نہ رکھ تو
کہ زخمون سے ہے چور سینہ ہمارا
۱۲
عبث بے گنہہ قتل کرتا ہے ظالم
زمانے کی زینت ہے جینا ہمارا
۱۳
علی ہین درِ شہر علم نبوت
شقی دین کا گھر ہے مدینہ ہمارا
۱۴
کہا وقت مرگ پسر روکے شہ نے
ترے بعد ہے موت جینا ہمارا
۱۵
حرم کہتے تھے تھا یہ امت مین طوفان
کہ خشکی مین ڈوبا سفینہ ہمارا
۱۶
قطعہ
عمر سے کہا حُرنے ناجی ہمین ہین
پسند خدا ہے خزینہ ہمارا
۱۷
تجھے حُب دنیا مجھ حُبّ حیدر
وہ کشتی تری یہ سفینہ ہمارا
۱۸
کہا شہ نے  بھائی نہ چھوڑیگا مجکو
وہ دولت سمجھتا ہے جینا ہمارا
