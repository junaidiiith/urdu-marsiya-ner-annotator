MarsiyaeMarsiya
www.emarsiya.com
جلد چہارم
مرثیہ میر انیس


1
جب باغ حسینی پہ خزاں آگئی رن میں
کھیتی تھی جو زہرؑا کی وہ مرجھا گئی رن میں
پھولوں کو اجل خاک پہ بکھرا گئی رن میں
غم کی دل زہرؑا پہ گھٹا چھا گئی رن میں
پانی نہ ملا تھا جو کسی غنچہ دہن کو
کس یاس سے تکتے تھے حسینؑ اپنے چمن کو

2
جس باغ پہ تھا سایۂ ابر کرم رب
تھی دھوپ کی گرمی کہ بھلا تاب اسے کب
پانی جو نہ پایا کئی دن اور کئی شب
مرجھا گئے برگ و قمر و غنچہ و گل سب
لوٹا گیا گلشن چمن آرائے جہاں کا
تھی فصل بہاری کہ ہوا دخل خزاں کا

3
پانی سے درختوں کے بھرے رہتے ہیں تھالے
رکھتے ہیں تر وتازہ اُنھیں سینچنے والے
پھولی ہوئی ڈالی پہ کوئی ہاتھ تو ڈالے
یاں سب گل نہ زہرؑا تھے زبانوں کو نکالے
قترے انھیں شبنم کے میسر نہوئے تھے
دو روز تلک خشک گلے تر نہ ہوئے تھے

4
جو نخل کہ ہو گلشن ہستی میں ثمر وار
کرتے ہیں ریاض اُس پہ سدا صاحب گلزار
یتّا کوئی توڑے یہ گوارا نہیں زنہار
ان پھولوں پہ تلواروں کے پھل لگتے ہیں ہر بار
یہ غم ہے جو غنچوں کے گریبان پھٹے ہیں
نخل چمن فاطمہؑ تیغوں سے کٹے ہیں

5
کیوں بلبل نالاں نہ کرے مرثیہ خوانی
مرجھا گیا قاسمؑ سا گل باغ جوانی
اور دیدہ نرگس کو بجا ہے نگرانی
حسرت ہے کہ پایا گل زہرؑا نے نہ پانی
نہریں ہیں رواں خلق میں چشمے بھی بھرے ہیں
حیدر کا چمن خشک ہوا کھیت ہرے ہیں

6
آ جاتا ہے جب ذکر علی اکبر گل رو
شبنم کے رخ گل پہ ٹپک پڑتے ہیں آنسو
ہوتا ہے اگر تذکرۂ قامت دل جو
شمشاد سے قمری کی صدا آتی ہے کو کو
کہتی ہے یہ بلبل کسے دیکھے گی کہاں ہے
وہ سرد رواں خاک کے پردے میں نہاں ہے

7
وه باغ تو سب تین پہر میں ہوا پامال
اب سرو گلستان محمدؐ کا سنو حال
دشمن تو ہیں نو لاکھ اور اک فاطمہؑ کا لال
سر تیغوں سے زخمی ہے بدن تیروں سے غربال
پہونچا نہیں دو روز سے پانی جو دہاں میں
ہیں پیاس سے کانٹے گل زہرؑا کی زباں میں

8
عمامہ محبوب خدا خون میں تر ہے
مخدومۂ عالم کی ردا خون میں تر ہے
بہتا ہے لہو سر سے گلا خون میں تر ہے
ساری تن اطہر کی قبا خون میں تر ہے
گرمی کی بھڑک تھی کہ جھکے جاتے تھے شپیرؑ
رہوار کی گردن پہ جھکے جاتے تھے شپیرؑ

9
ہجر علیؑ اکبر سے بصارت ہے بہت کم
غم ہے کہ برابر کا پسر ہو گیا بیدم
دل ٹکڑے کئے دیتا ہے داماد کا ماتم
یار غم عباسؑ سے ہے پشت و کمر خم
کرتے ہیں نظر یاس سے ششماہے پسر پر
اک زخم تو بازو پہ ہے اک زخم جگر پر

10
قبضے میں ہے مولا کے ید اللہ کی شمشیر
پر صبر کے جوہر انہیں دکھلاتے ہیں شپیرؑ
ہر زخم پہ ہے شکر ہر اک تیر پہ تکبیر
فرماتے ہیں راضی ہوں میں اے مالک تقدیر
کھانے کی نہ پانی کی نہ راحت کی طلب ہے
یارب مجھے امت کی شفاعت کی طلب ہے

11
وہ دھوپ کی تیزی غضب اور لوں کا وہ چلنا
وہ دوپہر اس دشت کی اور دن کا وہ ڈھلنا
ہر ایک بدن سے وہ پسینے کا نکلنا
اور تن پہ حرارت سے وہ ہتھیاروں کا جلنا
جنگل کے چرندے سبھی جھیلوں میں پڑے ہیں
اور دھوپ میں پیا سے شہ مظلوم کھڑے ہیں

12
گر خاک پہ گرتا ہے تو بھن جاتا ہے دانا
کیا قہر ہے اس آگ میں پانی کا نہ پانا
پیاسے ہیں حسینؑ اور ہے سیراب زمانا
یہ جان محمدؐ ہے لعینوں نے نہ جانا
کیا بیکس ومظلوم ذوی القدر ہوئے ہیں
امت میں محمد کی عجب غدر ہوئے ہیں

13
وہ دھوپ ہے جس میں کہ ہرن ہوتے ہیں کالے
اور ہانپتے ہیں شیر زبانوں کو نکالے
گرمی سے دو دوام ہیں منھ آب میں ڈالے
رہتی پہ دھریں پاؤں تو پڑ جاتے ہیں چھالے
آہن کی بھی شے موم صفت نرم ہوئی ہے
پتھر میں چٹکتے یہ زمیں گرم ہوئی ہے

14 
پتوں میں طیور اپنے بدن کو ہیں چھپاتے
مسکن سے چرائی کو چرندے نہیں جاتے
جنگل میں مسافر بھی نہیں چھاؤنی چھاتے
اس دھوپ میں حضرت کہیں سایہ نہیں پاتے
نے دامن زہرؑا نہ محمدؐ کی عبا ہے
ہاں سر پہ فقط سایہ الطاف خدا ہے

15
چھڑکاؤ سے ہوتی ہے ادھر خشک زمیں تر
مرتا ہے عطش سے پسر ساقی کوثر
ہے چتر کا سایہ پسر سعد کے سر پر
اور دھوپ میں ہے زینب آغوش پیمبرؑ
نرغہ ہے لعینوں کا امام ازلی پر
تلواروں کی ہے چھاؤں حسینؑ ابن علیؑ پر

16
کہتا ہے کمانداروں سے ثمر ستم آرا
ہے فتح جگر گوشۂ زہرؑا کو جو مارا
سو اب تو اکیلا ہے ید اللہ کا پیارا
ہاں تیروں سے بیکس کا بدن چھان دو سارا
اس وقت نشانے کو جو چوکے تو خطا کی
تا کے، رہو سینے کو امام دوسرا کی

17
تھے برچھیوں والوں سے اشارے یہی ہربار
ہاں پہلوے شہ پر کسی پہلو سے کرو وار
شپیرؑ پہ کاری کوئی پڑتی نہیں تلوار
کہتا تھا سواروں کو سنا کر وہ جفا کار
دست شہ دیں کاٹ کے شانوں سے گرا دو
سب مل کے اکیلے کو سنانوں سے گرا دو

18
یہ سن کے ہوئے مستعد قتل وہ نامرد
بیدینوں کو در و دل زہرؑا کا نہ تھا درد
ناگاہ بیاباں میں اٹھی دور سے اک گرد
جس گرد سے صحرائے پر آشوب ہوا زدو
خورشید نہ ہنگام تمازت نظر آیا
مینائے فلک شیشہ ساعت نظر آیا

19
آندھی غضب آئی کہ لرزنے لگا میدا
دریا سے اٹھا شور کہ طوفان ہے طوفاں
ڈر ڈر کے پہاڑوں میں چرندے ہوئے پنہاں
طائر بھی درختوں سے اڑے ششدر و حیراں
ملتی تھی کسی کو نہ جگہ امن و اماں کی
غل تھا کہ دوہائی ہے سلیمانؑ جہاں کی

20
حضرت نے سنی گھوڑوں کی ٹاپوں کی جو آواز
تکنے لگے دریا کی طرف شاہ سر افراز
سمجھے کہ یہ کچھ فوج کی آمد کا ہے اندازہ
بیکس کی مدد کرنے کو آیا کوئی جانباز
اس وقت میں کس نے یہ کیا قصد کمک کا
جنات کی ہے فوج کہ لشکر ہے ملک کا

21
مقتل کے قریب آکے پھٹی گرد جو اکبار
دیکھا شہ دیں نے کہ چلے آتے ہیں اسوار
وہ ساز وہ گھوڑے وہ چمکتے ہوئے ہتھیار
کثرت ہے پر ایسی کہ شمار اُن کا ہے دشوار
کچھ فوج زمین پر ہے تو کچھ فوج ہوا پر
لشکر ہے کہ دریا کی ہر اک موج ہوا پر

22
جب فوج سے وہ دشت ستم بھر گیا سارا
تھا گھوڑوں کی کثرت سے نظر کا نہ گزارا
بس روک لو باگون کو یہ سردار پکارا
آگے نہ بڑھو اب یہی آقا ہے تمہارا
مقتل ہے یہی وہ شہ ذی جاہ کھڑے ہیں
ٹکڑے میں زہرؑا کے کلیجے کے پڑے ہیں

23
سب تھم گئے میداں میں پرا باندھ کے اسوار
شبدیز فلک سیر سے اترا وه نکو کار
مجرے کو غلامی کی طرح خم ہوا اکبار
آنکھوں سے لگائے قدم سیّد ابرار
عاشق اسے سمجھے جو امام امم اپنا
مولا نے رکھا پشت پر دست کرم اپنا

24
یوں کہنے لگا جوڑ کے ہاتھوں کو وہ ذی جاہ
میں کون ہوں پہچانا مجھے آپ نے یا شاہ
حضرت نے کہا ضعف بصارت یہ ہے واللہ
تجھ سے بھی ترے جد و پدر سے بھی ہوں آگاہ
جو دوست ہمارا ہے اسے جانتے ہیں ہم
نور زعفر جن ہے تجھے پہچانتے ہیں ہم

25
آ جاتا تھا جنات کا مذکور کبھی گر
تعریف ترے باپ کی فرماتے تھے حیدرؑ
ہوتا ہے وفادار وفادار کا دلبر
فرزند علیؑ سے تجھے الفت نہ ہو کیونکر
اسب عقدوں کو کھولا ہے امام ازلی نے
دی ہے ترے آنے کی خبر مجھ کو علیؑ نے

26
ہے خوب مجھے یاد ترے باپ کا آنا
اور مسٔلہ کچھ پوچھ کے دربار سے جانا
وہ اور زمانہ تھا یہ ہے اور زمانا
ماں اُٹھ گئیں دنیا سے سفر کر گئے نانا
اب بیکس و بے خلف شاہ عرب ہے
تو پوچھنے آیا ہمیں اس کا بھی عجب ہے

27
تھا کون جو مظلوم کی تسلیم کو آنا
ہم سے تو کوئی آج نہیں آنکھ ملانا
بر گشتہ ہے قسمت کسے حال اپنا سناتا
منظور مدد ہوتی تو خود مجھ کو بلاتا
انداز زمانے کی یہ گردش کے نئے ہیں
جو میرے شناسا تھے وہی بھول گئے ہیں

28
سن کر یہ سخن کہنے لگا زعفر دیندار
ہے سخت خجالت مجھے یا سیّد ابرار
خاک اس مرے آنے پہ تب آیا یہ گنہگار
تلواروں سے جب کٹ گیا سب آپ کا گلزار
زندہ شہ ذی جاہ کے پیاروں کو نہ دیکھا
مہتاب کو دیکھا پہ ستاروں کو نہ دیکھا

29
تھا جشن میں شادی کے میں اے قبلۂ عالم
جو خوف میں ناگاہ پہونچی یہ خبر غم
بس تخت سے اُٹھا میں وہ صحبت ہوئی برہم
پریوں کی جماعت میں بپا ہو گیا ماتم
ہے تیرہ و تاریک جہاں سب کی نظر میں
روتا ہوا ایک ایک کو چھوڑ آیا ہوں گھر میں

30
لشکر لئے پہلے میں نجف کی طرف آیا
تھا ابر الم روضۂ پرنور پر چھایا
آتی تھی صدا قبر سے ہے ہے مرا جایا
فریاد کہ شپیرؑ نے پانی بھی نہ یایا
بیزار ہیں محبوب خدا امت جد سے
غل تھا کہ علی آج نکلتے ہیں لحد سے

31
اک حشر تھا واں میں جو ٹھرتا تو غش آتا
لگتی جو زرا دیر تو حضرت کو نہ پاتا
بتلائیے مولا کسے منہ اپنا دکھاتا
تنہائی میں آقا کو مرے کون بچاتا
سب کہتے کہ حیدؑر نے سدا جن کی مدد کی
ان لوگوں نے کچھ اپنے نہ محسن کی مدد کی

32
اب اذن وغا دیجے مجھے یا شہ ذیجود
سارا مرا لشکر ہے فدا ہونے کو موجود
کیا بورد نمودان کی ابھی ہوتے ہیں تابود
لڑ سکتے ہیں احمدؐ کے نواسے سے یہ مردود
بڑھ کر ابھی پنجے میں دبا لیتا ہے سب کو
اک جن کو جو دوں حکم تو کھا لیتا ہے سب کو

33
پھیلی ہوئی ہے فوج مری قاف سے تاقاف
سب شیعہ ہیں دیندار ہیں اور قوم کے اشراف
رخ مہر سے روشن ہیں دل آئینے سے شفاف
تسبیح زباں پنجتن پاک کے اوصاف
ہے آج کے دن عید فدا ہونے کی ان کو
یہ وہ ہیں کہ پیاری نہیں جاں آپ سے جن کو

34
زعفر سے یہ فرمانے لگے سیّد ابرار
مشہور ہے عادل خلف حیدؑر کرار
تم دیکھو انھیں اور تمھیں دیکھیں نہ ستم گار
یہ جنگ و جدل شرح میں جائز نہیں زنہار
جو حق ہے کہے جاؤں گا گو تشتہ دہاں ہوں
احمدؐ کا نواسا ہوں امام دو جہاں ہوں 

35
ہے دور شجاعت سے اگر یوں انھیں مارا
یہ امر مروت نہیں کرتی ہے گوارا
لازم ہے مجھے رحم نبی کا ہوں میں پیارا
دشمن پہ بھی ہے خلق میں احسان ہمارا
ہر چند نہیں نیک عمل امت بد کا
شرم آتی ہی پڑھتے ہیں یہ کلمہ مرے جد کا 

36
کی دست ادب جوڑ کے زعفر نے یہ گفتار
مشہور جہاں جنگ اُحد کے ہیں یہ احبار
کی فوج ملک نے مدد احمدؐ مختار
انکو بھی تو لڑنے میں نہ تھے دیکھتے کفار
کافر ہیں یہ سب ترک مروت نہیں اس میں
خادم بھی لڑے گر تو قباحت نہیں اس میں

37
فرمایا شہ دیں نے بصد گریہ و زاری
اُس دن تھی یہی مصلحت ایزد باری
بھیجا تھا اُنھیں حق نے جو فوج آئی تھی ساری
تو آیا ہے الفت سے مدد کرنے ہماری
انسان سے جنات کو مگر حکم وغا دوں
عادل کوئی پوچھے تو جواب اسکا میں کیا دوں

38
بولا قدم شاه پہ سر رکھ کے وہ ذیشان
آقا ترے قربان ترے عدل کے قرباں
کہیئے تو مشکل ہوں ابھی صورت انساں
وہ ہم کو کریں قتل کریں ہم انھیں بے جاں
سب کو یہی حسرت ہے لڑیں راہ خدا میں
گر مر گئے ہو جائیں گے داخل شہدا میں

39
شہ بولے کہ دے تجھ کو جزا خالق اکبر
تو چاہتا ہے قتل نہ ہو سبط پیمبرؑ
لیکن نہ بچے گا پسر ساقیٔ کوثر
یہ اہل ستم تیغ سے کاٹیں گے مرا سر
معلوم ہے تجھ کو نہ اجل آج ٹلے گی
اللہ کے سجدے میں چھری مجھے پہ چلے گی

40
تب زعفر جن بولا کہ یا سیّد ابرار
یہ قتل کریں گے تمہیں اب جان کے ناچار
شہ نے کہا میں ہوں خلف حیدؑر کرار
کونین میں مشہور ہیں ہم قاتل کفار
دیکھیں نہیں، احمدؐ کے نواسے کی لڑائی
ہاں دیکھ تو اب بھوکے پیاسے کی لڑائی

41
یہ کہ کے بڑھے بہر وغا سرؑور عالی
غصے میں نظر شیر سی اُسی شیر نے ڈالی
پھر ناد علی بڑھ کے جو تلوار نکالی
بجلی سی چمکنے لگی شمشیر ہلالی
حیدؑر کی طرح آئے صف لشکر کیں پر
بجلی سی گری تیغ ہر اک دشمن دین پر

42
دم تن سے جوانوں کے نکلتے ہوئے دیکھا
وہ سرد ہوا جس نے کہ چلتے ہوئے دیکھا
تن شمع کے مانند پگھلتے ہوئے دیکھا
نیزوں کی ستانوں کو اچھلتے ہوئے دیکھا
اس تیغ شرر بار سے بتیاب تھے ناری
تلوار جو تھی آگ تو سیماب تھے ناری

43
روکا جو سپر پر تو سپر کاٹ کے نکلی
سر پر جو پڑی کاسۂ سر کاٹ کے نکلی
سینے میں در آئی تو جگر کاٹ کے نکلی
اتری جو جگر سے تو کمر کاٹ کے نکلی
ٹھہری نہ کمر پر نہ رکی خانہ زمیں پر
رہوار کو دو کر کے گری روے زمیں پر

44
ناگاہ صدا چرخ سے پیدا ہوئی پیہم
اب روک لے تلوار کو اے سیّد عالمؑ
کون ایسا ہے جو سامنا تیرا کرے اس دم
آگے سے تیرے بھاگ گیا لشکر اظلم
میں خوب لڑے تیغ شرر ہار کو روکو
سب فوج چلی جاتی ہے تلوار کر روکو

45
آواز کا آنا تھی کہ تلوار کو روکا
فرمایا کہ جو حکم ترا اے مرے مولا
کیا دحل جواب میں کروں لڑنے کا ارادا
میں بندۂ ناچیز تو کونین کا آقا
سر تیغ سے میداں میں کٹانے کی خوشی ہے
دربار میں تیرے مجھے آنے کی خوشی ہے

46
یہ کہے رکھی میان میں شمشیر دو پیکر
پھر زعفر جن سے یہ کہا بادل مضطر
کیوں دیکھی شجاعت مری اور تیغ کے جوہرؑ
مجبور نہیں ہے خلف خیدؑر صفدر
امت میرے نانا کی ہیں کیا ان کو سزا دوں
اب بھی یہ اگر مانیں تو دوزخ سے بچادوں

47
اے زعفر جن تجھ سے رضا مند ہے غفار
اس وقت میں تو آ کے ہوا میرا مددگار
راضی ہوا تجھ سے خلف حیدؑر کرار
پر ایک سخن یاد رہے اے مرے غمخوار
جب پیاس میں تو پانی کبھی پیجیو بھائی
تب تشنگی تو یاد مری کیجیو بھائی

48
تو دل میں نہ کڑھنا کہ مری عرض نہ مانی
بیزار ہے دنیا سے ید اللہ کا جانی
مرجائے جب اکبرؑ سا پسر یوسفؑ ثانی
جینے کا مزا تلخ ہے اور خاک ہے پانی
جا اب تو کہ جلدی کہیں سر تن سے اتر جائے
یہ بار امانت مری گردن سے اتر جائے

49
اس سعی کا بدلہ تجھے دے ایزد باری
رخصت ہو کہ اب آئے گی اماں کی سواری
ہر سال کیا کیجیو مری تعزیہ داری
جب پیاس لگے یاد رہے پیاس ہماری
رونے میں تجھے اجر شہادت کا ملے گا
تربت میں جزا میری محبت کا ملے گا

50
سب لشکر جن رونے لگا سن کے یہ تقریر
برپا ہوا اک شور کہ ہے ہے شہ دلگیر
غل سن کے یہ چلانے لگی شاہ کی ہمشیرہ
لوٹی گئی میں کٹ گیا شاید سر شپیرؑ
سنتی ہوں جدھر ہاے حسینا کی صدا ہے
دنیا میں قیامت نہیں آئی تو یہ کیا ہے

51
اب گھر سے نکلتی ہوں میں ہے ہے مرے بھائی
فریاد ہے فریاد دہائی ہے دہائی
زعفر نے یہ جنات کو آواز سنائی
بند آنکھیں کرو دختر زہرؑا نکل آئی
سیدانی ہے واجب بخدا اس کا ادب ہے
سر ننگے کسی نے اُسے دیکھا تو غضب ہے

52
ہمشیر کو گھبرا کے شہ دیں نے پکار
نکلو نہ بہن ہم کو کسی نے نہیں مارا
یه زعفر جن آیا لشکر لئے سارا
پر مجھ کو کسی کی نہیں امداد گوارا
کرتا ہوں میں رخصت وہ جدا ہوتا ہے زینبؑ
یہ لشکر جن میرے لئے روتا ہے زینبؑ

53
حضرت کی صدا سن کے وہ ناشاد پکاری
تنہائی کے صدقے میں اس آواز کے واری
گر بہرمدد آئی ہےزعفر کی سواری
عرض اس کی نہ رد کیجیو اے عاشق باری
اعداد کو نہ اب قہر الٰہی سے بچاؤ
کشتی کو غریبوں کی تباہی سے بچاؤ

54
اس وقت میں کیونکر یہ تمہیں چھوڑ کے جائے
ہے دوست وہ جو کام برے وقت میں آئے
زہرؑا کا پسر قتل ہوا اور یہ نہ بچائے
اب ساتھ جو چھوڑے تو کہاں پھر تمہیں پائے
کیونکر نہ ہو ربتے شہ مرداں نے دیئے ہیں
اس پر بھی تو احساں مرے بابا نے کیے ہیں

55
رحم ان پہ نہ کیجیے کہ یہ ہیں ظلم کے بانی
ہے ہے نہ دیا اصغرؑ معصوم کو پانی
زعفر سے کہے جا کے کوئی میری زبانی
ہیں در پے جاں شاہ کے یہ دشمن جانی
آفت سے ید اللہ کی جائی کو بچالے
میں دوں گی دعائیں مرے بھائی کو بچا لے

56
یاں ہو چکا تھا سب مرے لٹ جانے کا ساماں
چلاتی تمہیں زہرؑا مرا گھر ہوتا ہے ویراں
سن لی مری فریاد میں اللہ پے قرباں
مر کر بھی نہ بھولوں گی ترا آج میں احساں
فرزند علیؑ گھر گیا تھا فوج ستم میں
اس وقت تو کیا آیا کہ جاں آگئی دم میں

57
میدانی ہوں بیکس ہوں میں گردوں کی ستائی
جب سے ہوئی پیدا کبھی راحت نہیں پائی
رکھتی ہوں میں دولت نہ بضاعت نہ کمائی
دنیا میں بس اب ایک ہیی ہے مرا بھائی
یثرب میں نہ کوفہ میں نے مقتل میں رہوں گی
میں بھائی کو لیکر کسی جنگل میں رہوں گی

58
شپیرؑ کی اک جان کا دشمن ہے زمانہ
اس وقت ہوا ہم کو غنیمت ترا آنا 
واجب ہے ید اللہ  کے پیارے کا بچانا
اب چھوڑ کے حضرت کو کہیں یاں سے نہ جانا
شپیرؑ کے دشمن ہیں سب اس فوج کی صف میں
پہونچا دے محمدؐ کے نواسے کو نجف میں 

59
اس وقت گر تو نہ مدد کرنے کو آتا
ہے ہے مرے ماں جائے کو پھر کون بچاتا
میں دیکھتی اور سبط نبیؐ برچھیاں کھاتا
ہوتی جو ذرا دیر تو حضرت کو نپاتا
زانوے لعین سینۂ صد چاک پہ ہوتا
سر نیزے پہ ہوتا تو بدن خاک پہ ہوتا

60
یہ سنتے ہی سر پیٹ کے رونے لگا زعفر
کہتا تھا میں اس صبر کے صدقے مرے سرورؑ
کچھ کام نہ مجھے لیا اے سبط پیمبرؑ
حضرت نے کہا اب ترا پھر جانا ہے بہتر
کام آئے گا مجھ بیکس و بے آس پہ رونا
جب پیجیو پانی تو مری پیاس کو رونا 

61
جب حکم امام دوجہاں سے ہوا ناچار
سر پیٹتا گھر اپنے چلا زعفر دیندار
سب اور بھی جن پھاڑے گریباں بدل زار
چلاتے تھے ہے ہے خلف حیدرؑ کرّار
آقا ترے  اس صبر و شکیبائی کے صدقے
اے سبط پیمبرؑ تری تنہائی کے صدقے

62
گھر پہونچا تو زعفر نے کہا تخت اٹھاؤ
اب فرش کہاں کا صف ماتم کو بچھاؤ
پوشاک سیہ لا کے مجھے جلد پہناؤ
سب ہائے حسینا کہو اور خاک اوڑاو
ہر غم سے غم سرورِؑ عالم ہے زیادہ
ماتم سے سلیماں کے یہ ماتم ہے زیادہ

63
ماتم کی خبر مادر زعفر نے جو پائی
گھبرائی ہوئی گھر سے وہ باہر نکل آئی
پوچھا کہ ہوا کیا صف ماتم جو بچھائی
زعفر نے کہا لٹ گئی زہرؑا کی کمائی
گھیرا ہے ستم گاروں نے فرزند علیؑ کو
چھوڑ آیا ہوں تیغوں کے تلے سبط نبیؐ کو

64
سر پیٹ کے ماں زعفر جن کی یہ پکاری
تو نے پسر فاطمہؑ پر جان نہ واری
واجب تھی تجھے سیّد کونین کی یاری
عزت نہ رہی آگے محمدؐ کے ہماری
اب محکمۂ حشر میں جاؤں گی میں کیونکر
منه فاطمہؑ کو جا کے دکھاؤں گی میں کیونکر

65
حیدؑر نے ترے باپ پہ کیا کیا کئے احساں
جان بخشی بھی کی اور اسے دی دولت ایماں
کیا رحم ہے اس عقدہ کشائی کے میں قرباں
مشکل جو پڑی دم میں اسے کر دیا آساں
فرزند پہ آج اس کے برا وقت پڑا ہے
تو سائے میں بیٹھا ہے وہ میداں میں کھڑا ہے

66
باپ آج ترا ہوتا تو چین اس کو نہ آتا
اعدا کا نشاں صفحۂ ہستی سے مٹاتا
فرزند پیمبرؑ کے عوض برچھیاں کھاتا
شہزادے کے قدموں پہ گلا اپنا کٹاتا
جو اہل وفا ہوتے ہیں مرجاتے ہیں بیٹا
یوں چھوڑ کے آقا کو چلے آتے ہیں بیٹا

67
رو کر کہا زعفر نے میں تھا لڑنے کو تیار
فرمایا مدد ابن علےؑ کو نہیں درکار
حکم شۂ کونین سے میں ہو گیا ناچار
ورنہ مری شمشیر سے بچتے نہ ستمگار
میں کیا کروں سر مجھ کو کٹانے نہیں دیتے
امت پہ تو وہ ہاتھ اٹھانے نہیں دیتے

68
اس نے کہا پھر جاکے تو حاضر ہو مری جان
ایسا نہ ہو سر رن میں کٹا دیں شہ ذیشان
میدان میں سلامت جو ہو وہ دین کا سلطاں
میں دودھ نہ بخشوں گی جو تو ہوگا نہ قرباں
چلتی ہے چھری شیر الٰہی کے جگر پر
میں نے تجھے صدقے کیا زہرؑا کے پسر پر

69
یہ سنتے ہی مقتل میں وہ کہتا ہوا آیا
زندہ مجھے دکھلائیو پھر شہ کو خدایا
یاں ہو چکا تھا قتل ید اللہ کا جایا
اس وقت وہ پہونچا کہ تڑپتا ہوا یایا
سر کاٹ کے نیزے پہ چڑھاتے تھے ستمگر
سیدانیوں کو لوٹنے جاتے تھے ستمگر

70
خاموش انیس اب کہ جگر ہو گیا پانی
دیکھی ترے دریاے طبیعت کی روانی
بے مثل ہیں ہر چند یہ الفاظ و معانی
تعریف گر خوب نہیں اپنی زبانی
مداحی حضرت تو کرے منھ ترا کیا ہے
امداد محمدؐ ہے یہ الطاف خدا ہے

MarsiyaeMarsiya
www.emarsiya.com
