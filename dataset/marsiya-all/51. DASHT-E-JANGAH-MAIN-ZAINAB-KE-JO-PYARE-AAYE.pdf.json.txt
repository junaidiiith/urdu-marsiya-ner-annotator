جلد سوم
www.emarsiya.com
مرثیہ میر انیس


دشت جنگاہ میں زینبؑ کے جو پیارے آئے
غل پڑا برج شرافت کے ستارے آئے
شیر کی طرح سے دریا کے کنارے آئے
جنگ کو لاکھون سے وہ پیاس کے مارے آئے
ان کا نانا ہے علیؑ صاحب شمشیر ہیں یہ
ہاں خبردار کہ لڑکے نہیں دو شیر ہیں یہ

رسن تو کم ہیں پہ شجاعت کے دھنی ہیں دونوں
بھوکے پیاسے ہیں پہ ہمت کے غنی ہیں دونوں
سرو بُستان امام مدنی ہیں دونوں
دیکھو آمادهٔ شمشیر زنی ہیں دونوں
ڈھالیں شانوں پہ ہیں اور ہاتھوں میں شمشیریں ہیں
جعفرؑ و حیدرؑ کرار کی تصویریں ہیں

ابھی کیا عمریں ہیں ان دونوں کی اور کیا سن و سال
کھیل کے دن ہیں مگر جان پہ کھیلے ہیں یہ لال
اے خوشا حشمت و اقبال زہے جاہ و جلال
پیاس کا کچھ نہیں صدمہ ہے نہ مرنے کا خیال
جوں علیؑ جنگ میں سبقت نہیں فرماتے ہیں
نیمچے توں کے ہر مرتبہ رہ جاتے ہیں

کس میں ہے ایسی بزرگی جو نسب اِن کا ہے
دبدبہ روم سے لے تا بہ عرب اِن کا ہے
فخر عالم ہیں یہ ثانی کوئی کب اِن کا ہے
صف شکن صاحب شمشیر لقب ان کا ہے
طفل اس سن میں نہیں صاحب ہمت ہوتے
گر جواں ہوتے یہ لڑکے تو قیامت ہوتے

حال پر زینبؑ بیکس کے ہے رونے کا مقام
رنج سے بیٹوں کے ہو جاتی ہے ماں بے آرام
یوں لٹا دیوے یہ دولت ہے اسی بی بی کا کام
کوئی چھاتی سے جدا کرتا ہے ایسے گلفام
غم سے سینے میں کلیجہ تہ و بالا ہوگا
کس طرح آپ کو زینبؑ نے سنبھالا ہوگا

پر تعجب ہے ہمیں اور یہ حیرت کی ہے جا
اُس کے رونے کی بھی اس وقت نہیں سنتے صدا
مر گئی ہوگی تڑپ کر تو عجب کیا اس کا
ایک بولا کہ وہ بھائی کی ہے عاشق بخدا
اُس کا بس ہوتا تو اپنی بھی فدا جاں کرتی
لاکھ بیٹوں کو وہ شپیرؑ پہ قرباں کرتی

ذکر رونے کا ہے کیا وہ ہے علیؑ کی بیٹی
مان سخی باپ سخی بھائی سخی آپ سخی
اُس کو بھائی سے زیادہ نہیں پیارا کوئی
ہے یہ منظور کہ بچ جائے دل و جان نبیؐ
غم نہیں اس کا کہ گھر کی مرے بربادی ہے
ہے تو فرزندوں کا ماتم پر اُسے شادی ہے

اور دنیا میں کسی ماں نے یہ دل پایا ہے
آپ دولہ سا بنا کر انھیں بھجوایا ہے
خلعت فاخرہ خوش ہو ہو کے پہنایا ہے
ڈیوڑھی تک آ کے کئی بار یہ سمجھایا ہے
گر خدا فضل کرے جنگ کو سر کر آنا
اور خبردار جو آؤ گے تو مر کر آنا

دیکھو سمجھاتی ہوں جو کچھ اسے سنتے جاؤ
کہیں میداں سے نہ پھر خیمے میں جیتے آؤ
جوہر تیغ علیؑ دشمنوں کو دکھلاؤ
زخم اس بھوک میں ہنس ہنس کے بدن پر کھاؤ
آپ پردے سے جو کچھ گذرے گا دیکھوں گی میں
گر قدم پیچھے ہٹا دودھ نہ بخشوں گی میں

ماں نے جو کچھ کہ کہا ہے وہ کریں گے دونوں
دشت جنگاہ کو لاشوں سے بھریں گے دونوں
شیر ہیں مار کے لاکھوں کو مریں گے دونوں
قدم آگے سے نہ پیچھے کو دھریں گے دونوں
وار ان پر کسی تدبیر سے چلنے کے نہیں
کوہ ملجائے پہ جاگہ سے یہ ٹلنے کے نہیں

چھوٹے چھوٹے تو ہیں قد اور ارادے ہیں بڑے
چاند سے چہروں پہ گوندھے ہوئے گیسو ہیں پڑے
سینے تانے ہوئے کس شان سے رن میں ہیں کھڑے
صاف کہتے ہیں کہ آوے جسے لڑنا ہو لڑے
دو شب و روز کے پیاسونکی شجاعت دیکھے
شہ مرداں کے نواسوں کی شجاعت دیکھے

کرتے تھے اہل سعادت تو یہ آپس میں کلام
عمر سعد کے یہ فوج کو پہونچے احکام
جلد ماں کام کرو بیٹوں کا زینبؑ کے تمام
جیتے پھر جائیں نہ خیمے کی طرف یہ گلفام
بچے ہیں گھات سے باتوں میں لگا لو ان کو
گھوڑوں سے نوکوں پہ نیزوں کی اٹھا لو ان کو

ماورا جنگ کی سوجھی ہے مجھے یہ تدبیر
کر لو شیروں کی طرح ان کو کمندوں میں اسیر
ہاتھ آئیں تو پنھا کر انھیں طوق و زنجیر
یاں سے لیجائیں گے یوسفؑ کی طرح پیش امیر
خلعت و زر تمھیں سردار سے ہاتھ آئے گا
اور تڑپ کر پسر فاطمہؑ مر جائے گا

ہنس کے یہ فوج نے تب سعد کے بیٹے سے کہا
کس طرف دھیان ہے دونوں کو تو سمجھا ہے کیا
کہیں روباہوں نے شیروں کو بھی ہے قید کیا
کسی لشکر میں علیؑ قید ہوئے ہیں تو بتا
یہ نبی فاطمہؑ ہیں لڑتے ہیں مر جاتے ہیں
پسر شیر الٰہی کہیں ہاتھ آتے ہیں

کہہ کے یہ رن میں صف آرا ہوئیں فوجیں باہم
کھلے لشکر کے نشان چمکے سنہرے پرچم
نیزے سیدھے ہوے تیغیں ہوئیں ہر سمت علم
فوج دشمن کی کمانوں سے چلے تیر ستم
سب زمیں ٹاپوں سے رہواروں کی تھرانے لگی
عربی باجون کی گردوں پہ صدا آنے لگی

پہونچی ناموس کے خیمے میں یہ جس وقت صدا
ہل گئے سینوں میں دل اور نہ رہے ہوش بجا
کہا زینبؑ نے کہ بیٹے مرے کرتے ہیں وغا
ارے لوگو کرو سر کھول کے خالق سے دعا
ابھی معصوم ہیں بچے ہیں ذرا سے ہیں وہ
بھوکے دو دن کے ہیں دو روز کے پیاسے ہیں وہ

کبھی کاہے کو لڑے ہیں وہ مرے ماہ منیر
نہیں دیکھی ہے چمکتے کبھی برقِ شمشیر
کہاں دو طفل صغیر اور کہاں فوجِ کثیر
یہی دھڑکا ہے کہ ہو جائیں نہ اعدا میں اسیر
یہ دعا مانگو کہ سر اُن کے اتارے جائیں
مرے بھائی کی بَلا لے کے وہ مارے جائیں

کہہ کے یہ فاطمہؑ کی بیٹی نے عریاں کیا سر
خاک پر رکھ کے جبیں حق سے کہا رو رو کر
بہر زہراؑ و علیؑ بہر حسینؑ و شپّر
ہو مرے بچوں کا انجام بخیر اے داور
سرخرو عون ہو سر سبز محمدؐ ہووے
صدقہ دیتی ہوں کہ بھائی کی بلا رد ہووے

یاں تو سر کھولے ہوئے کرتی تھی زینبؑ یہ دعا
دونوں لڑکوں پہ وہاں شام کا بادل امڈا
سیکڑوں تیغیں کھینچیں تیروں کا مینھ پڑنے لگا
نیمچے کھینچ کے بھائی نے یہ بھائی سے کہا
لاکھ آفت اگر افلاک سے ٹوٹے بھائی
روح و قالب کی طرح ساتھ نہ چھوٹے بھائی

یاگین رہواروں کی لیں اور پڑھی ناد علیؑ
گھس گئے فوج میں وہ دونوں شجاع از لی
اس کو بیجاں کیا جس شای کی تیغ ان پہ چلی
وار جسپر کیا سر سے نہ اجل اُس کے ٹلی
تیغ چمکا کے جدہر شیر سے پھر پڑتے تھے
نیمچے کیا تھے کہ دو صاعقے گر پڑتے تھے

گھیر لیتے تھے اگر ایک کو مل کر اعدا
دوسرا دوڑ کے کر دیتا تھا ان کو پسپا
اس پہ کرتے تھے سوار آن کے جس دم نرغا
کہتا تھا وہ کہ نہ گھبرائیو میں آ پہونچا
مہلت اعدا کو نہ چھوٹا نہ بڑا دیتا تھا
بھائی بھائی کے لیے جان لڑا دیتا تھا

خالی دیتا تھا کوئی جنگ میں گر عون کا وار
مارتا تھا اسے تب بڑھ کے محمدؐ تلوار
زد پہ آ جاتا تھا دونوں کے اگر کوئی سوار
ایک دو کرتا تھا تو دوسرا کر دیتا تھا چار
تن میں طاقت نہ تھی ہمت سے فقط لڑتے تھے
پیاسے ایسے تھے کہ گھوڑون سے گرے پڑتے تھے

چھوٹے بھائی نے بڑے بھائی سے اس وقت کہا
بھائی دیکھو تو کہ لہراتا ہے کیسا دریا
ماموں کے واسطے لے چلتے جو پانی ملتا
نہر میں چل کے بس اب ڈال دو گھوڑے بھیّا
تم ہو پیاسے شہِ عالم بھی بہت پیاسے ہیں
اماں بھی پیاسی ہیں اور ہم بھی بہت پیاسے ہیں

آگ سی بھڑکی ہے جلتا ہے کلیجا بھائی
اب تو لڑنے کی بھی طاقت نہیں اصلا بھائی
شانے بھی جھک گئے دُکھنے لگا پہونچا بھائی
اہل کیں دور ہیں نزدیک ہے دریا بھائی
پانی پینے کا تو ممکن نہیں دھیان آ جاوے
ہاتھ منھ دھو لیں ذرا چل کے تو جان آ جاوے

عونؑ کہنے لگا بھائی کا یہ سُن سن کے بیاں
اے محمدؐ میں تری پیاس کے اوپر قرباں
بولا جاتا نہیں یہ خشک ہے میری بھی زبان
جانا دریا پہ مناسب نہیں لیکن اس آں
عزتیں پیاسے ہی مرنے میں سوا ہوویں گی
اماں صاحب جو سنیں گی تو خفا ہوویں گی

ہاتھ منھ دھویا اگر نہر پہ جا کر تو کیا
ہاتھ اب جان سے دھونا ہے مناسب بھیا
جائیں دریا پہ تو ہم چشمون میں ہوگا چرچا
رہ سکے پیاسے نہ سبطین علیؑ اعلىٰ
گلِ زہراؑ تو ہوا خشک وہ شاداب ہوئے
ماموں پیاسا رہا اور بھانجے سیراب ہوئے

علیؑ اصغر کی کرو تشنہ دہانی کا خیال
پیاس کی گرمی سے گہوارے میں کیسا ہے نڈھال
کھولے منھ پانی کا کرتا ہے اشارے سے سوال
دیکھا جاتا نہیں یہ بالی سکینہؑ کا ہے حال
حرف پانی کا زباں سے نہ نکالو بھائی
اپنا منھ نہر کی جانب سے پھرا لو بھائی

کہا گھبرا کے محمدؐ نے کہ اے نیک صفات
ماموں کے پانی پلانے کو کہی تھی یہ بات
ورنہ جب تک نہ پئیں شاہِ رفیع الدرجات
خاک سمجھیں ہمیں ہاتھ آئے اگر آب حیات
آبرو دیں گے نہ گو بھوکے پیاسے ہیں ہم
حضرت ساقیِ کوثر کے نواسے ہیں ہم

بھائی سے کر رہا تھا یہ ابھی باتیں بھائی
چار جانب سے جو پھر فوج سمٹ کر آئی
دونوں بچوں پر گھٹا فوج ستم کی چھائی
گھر گئے سید معصوم کے وہ شیدائی
پیچ عمامے کے کٹ کٹ گئے شمشیروں سے
چھوٹی سی چھاتیاں مجروح ہوئیں تیروں سے

زخمی سینوں پہ لگے جب کہ ستم کے نیزے
گردنیں جھک گئیں غش کھا کے وہ معصوم گرے
ہوئی اعدا میں خوشی فتح کے نقارے بجے
شور تھا کاٹ لو معصوموں کے سر خنجر سے
کریں منت بھی تو سننا نہ سخن دونوں کے
شہ کو دکھلا دو تڑپتے ہوئے تن دونونکے

اک لعیں دوڑ گیا خیمہ سرور کے قریں
ہاتھ اٹھا کر یہ پکارا کہ کہان ہیں شہ دیں
بھانجے قتل ہوئے ان کو خبر ہے کہ نہیں
کہو زینبؑ سے کہ سر کھول کے پیٹے وہ حزیں
وہ تو مارے گئے بیٹوں کو کہاں پاوے گی
رن میں اب بھائی کے بدلے کسے بھجوائے گی

وہ تڑپتے ہیں پڑے خاک پہ دونوں گلرو
کھینچتا ہے عمر و سعد پکڑ کر گیسو
زخم پھٹ پھٹ گئے ہیں خاک پہ بہتا ہے لہو
شمر اب کاٹتا ہے دونوں کے خنجر سے گلو
ستم نو کی یہ لشکر نے بنا ڈالی ہے
سر تو کٹوا چکے اب لاشوں کی پامالی ہے

سن کے یہ غل شہِ مظلوم نے رو رو کے کہا
بھانجے قتل ہوئے ہائے غضب واویلا
اُڑ گیا سنتے ہی یہ رنگ رخ زینبؐ کا
نکلے خیمے سے شہِ تشنہ دہن ننگے پا
تھامے ہاتھوں سے جگر جانب جنگاہ چلے
قاسمؑ و اکبرؑ و عباسؑ بھی ہمراہ چلے

بھانجوں کے لئے بیتاب تھا دل روتے تھے شاہ
تیغ تھی ہاتھوں میں اور آنکھوں میں عالم تھا سیاہ
رو کے فرماتے تھے دے داد سری یا ربّاہ
بھانخون کو مرے بیجاں کیا بے جرم و گناہ
ہائے بن بیٹوں کی اب زینبؑ ناشاد ہوئی
دختر فاطمہؐ پردیس میں برباد ہوئی

پہونچے لاشوں پہ جو دونوں کے جناب شپیرؑ
دیکھا بیدم نہیں پڑے خاک پہ دو ماہِ منیر
چاند سے سینوں میں معصوموں کے پیوست ہیں تیر
کہیں نیزوں کے جراحت کہیں زخم شمشیر
پیاس میں نکلی جو ہیں جسم سے جانیں باہر
برگ گل سی نکل آئی ہیں زبانیں باہر

شاہ نے خاک سے رو رو کے اٹھائے لاشے
منھ پہ منھ رکھدیا چھاتی سے لگائے لاشے
ڈال کر گھوڑونپہ خیمے میں جو لائے لاشے
بولی زینبؑ مرے فرزندوں کے آئے لاشے
غم نہیں اس کا کہ یہ لاڈلے بیجان ہوئے
عید ہے آج کہ بھائی پہ یہ قربان ہوئے

دیکھ کر لاشوں کو یہ بیبیوں سے کی گفتار
بھائی کے فدیے جو ہیں ان پہ مجھے آتا ہے پیار
وہی دونوں نے کیا کر گئے تھے جو اقرار
مرے فرزندوں کے لاشوں پہ کرو مجکو نثار
حق نے کیا مرتبہ ان دونوں کو امداد کیا
دودھ تو بخشوں کہ بیٹوں نے مجھے شاد کیا

سن کے یہ غل ہوا رونے کا حرم میں برپا
چھاتیاں پیٹتی تھیں بیبیاں باندھے حلقا
کہتے تھے لپٹے ہوئے لاشوں سے شاہِ شہدا
اے مرے بھانجو زہراؑ کا پسر تم پہ فدا
تشنہ کامی کا بڑا رنج اٹھایا تم نے
ہائے پانی بھی دمِ مرگ نہ پایا تم نے

بولی زینبؑ مجھے وسواس ہے اے بھائی جاں
ہاتھ مردوں کے لگاؤ نہ میں تم پر قرباں
ہوے حضرت کی بلا لے کے یہ دونوں بیجاں
سو غلام اپنے فدا آپ پہ یا شاہِ زماں
جو وفادار ہیں آقا پہ فدا ہوتے ہیں
آپ صدقے گئی کیوں اُن کے لیے روتے ہیں

رو کے حضرت نے یہ فرمایا کہ بھینا بہ خدا
ٹکڑے دو میرے کلیجے کے ہوئے آج جدا
دونوں معصوموں پہ والله ترحم کی ہے جا
پیار بھی کر لو انھیں دودھ بھی بخشو بھینا
اشک آنکھون سے دم نزع پڑے بہتے تھے
مان کو مرتے ہوئے دیکھا نہ یہی کہتے تھے

یہ جو شہ نے کہا ٹکڑے ہوا زینبؑ کا جگر
گر پڑی خاک پہ لاشوں کی بلائیں لے کر
دونوں فرزندوں کے قدموں پہ کبھی رکھتی تھی سر
کبھی کہتی تھی مرے پیارو میں صدقے تم پر
کیسی جرأت سے لڑے واہ بڑا کام کیا
سرخرو آپ ہوئے اور مرا نام کیا

جلد موت آ گئی دولھا بھی نہ بننے پائے
چاند سے چہروں پہ سہرے نہ مجھے دکھلانے
گھر سے بھوکے گئے تھے زخم بدن پر کھائے
مجھ سے ملنے کے لئے خوں میں نہا کر آئے
ہائے زندہ تمھیں اے پیارو نہ دیکھا ماں نے
دودھ بخشانے کو کہتے تھے سو بخشا ماں نے

کہہ کے یہ خاک پہ غش ہو گئی زینبؑ اکبار
لے گئے بھانجوں کی لاشین امام ابرار
کر انیسؔ اب تو خدا سے یہ دعا بادل دار
بخشدے جرم گذشتہ کو مرے یا غفار
اس گنہ گار پہ کر رحم علیؑ کا صدقہ
واسطہ حضرت زہراؑ کا نبیؐ کا صدقہ


سلام

بین اے مجرئی قاسم کی دولھن کیا جانے
بیاہی اک شب کی رنڈاپے کا چلن کیا جانے
دم جو گھٹتا تو یہی کہتی تھی کبریٰؑ رو رو
کیوں مجھے چھوڑ گئے ابن حسنؑ کیا جانے
