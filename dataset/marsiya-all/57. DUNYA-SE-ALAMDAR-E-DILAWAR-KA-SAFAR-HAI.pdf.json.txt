www.emarsiya.com
مرثیہ 7
دنیا سے علمدار دلاور کا سفر ہے


دنیا سے علمدار دلاور کا سفر ہے
شبیرؑ کے غمخوار برادر کا سفر ہے
حمزہؑ کا سفر حضرت جعفر کا سفر ہے
عباسؑ نہیں مرتے ہیں حیدرؑ کا سفر ہے
شہ روتے ہیں دنیا کو جری چھوڑ رہا ہے
سقائے حرم نہر پر دم توڑ رہا ہے

واں شور ہے اعدا میں علمدارؑ کو مارا
دریائے وفا کے دُرِ شہوار کو مارا
صفدر کو جواں مرد کو جرّار کو مارا
مظلوم کے یاور کو مدد گار کو مارا
بھائی کا دیا داغ شہِ تشنہ جگر کو
بے دست کیا حیدر صفدر کے پسر کو

اک ایک سے کہتا ہے کہ اب کچھ نہیں وسواس
یہ شیر چھٹا سبط پیمبرؐ ہوئے بے آس
پس ہے نہیں کوئی علی اکبرؑ کے سوا پاس
نقارے بجے فتح کے مارے گئے عباسؑ
کیا کیا یہ جری رن میں ہزاروں سے لڑا ہے
جس شیر کا ڈر تھا وہ ترائی میں پڑا ہے

ان آنکھوں نے دیکھا نہیں اب تک کوئی ایسا
تھا مثل علیؑ جرأت و ہمت میں وہ یکتا
لاکھوں سے دم جنگ روکا گیا اصلا
کس شان سے لڑتا ہوا پہنچا لب دریا
عباسؑ نے لشکر کے پرے توڑ دیے ہیں
تنہا تھا مگر لاکھوں کے منہ موڑ دیے ہیں

ہر صف میں اُدھر ذکر یہ کرتے تھے ستمگر
عباسؑ کے لاشے پہ ادھر روتے تھے سرور
نھا زانوئے شہ پر سر عباس دلاور
روتے تھے کھڑے سر کو جھکائے علی اکبرؑ
رخ گرد بھرا آنسوؤں سے دھوتے تھے شبیرؑ
منہ دیکھتے تھے بھائی کا اور روتے تھے شبیرؑ

فرماتے تھے غمخوار دلاور میرے بھاتی
ہم مر نہ گئے اور تمھاری اجل آئی
تصویر ید اللہ لعینوں نے مٹائی
اُٹھو کہ ہوئی بھائی پہ اعدا کی چڑھائی
گھیرے ہوئے بیکس کو ستمگار کھڑے ہیں
بن آپ کے ہم رنج و مصیبت میں پڑے ہیں

لو کھول دو آنکھوں کو ذرا ہوش میں آؤ
اے شیر ژیاں سر میری چھاتی سے لگاؤ
باتیں کرو آواز ہمیں اپنی سناؤ
کیا درد کٹے شانوں میں ہوتا ہے بتاؤ
اک آن ہمیں زیست گوارا نہیں بھائی
بعد آپ کے اب کوئی ہمارا نہیں بھائی

پیاسے تھے کئی روز کے آکر لب دریا
ٹھنڈی یہ ہوا بھائی کہ اُٹھتے نہیں اصلا
غازی کوئی اس طرح مسافر نہیں سوتا
لو خاک سے اٹھو کہ جگر بھائی ہے پھٹتا
بس شاد ہمارا دلِ ناکام کرو تم
خیمہ میں چلو چین سے آرام کرو تم

دو جا کے بھتیجی کو دلاسا کہ بہل جائے
پانی اسے لے جا کے پلاؤ کہ سنبھل جائے
پیاسی ہے بہت زیست کا نقشہ نہ بدل جائے
ایسا نہ ہو معصوم کا دم تن سے نکل جائے
مرجھایا ہے دل پیاس سے غنچہ سا کھلے گا
بچ جائے گی پانی جو سکینہؑ کو ملے گا

خیمہ میں تمھارے لیے کرتی ہے وہ زاری
ہر مرتبہ چلاتی ہے وہ پیاس کی ماری
اب تک نہ پھری نہر سے عمو کی سواری
پانی نہ ملا اور نہ بجھی پیاس ہماری
دریا سے نہ عباسؑ چچا آئیں گے بابا
افسوس کہ اب پیاسے ہی مر جائیں گے بابا

سر کھول کے ہر بار یہ کہتی تھی وہ مضطر
سقے پہ میرے رحم کر اے خالق اکبر
لاکھوں میں ہے تنہا پسر ساقی کوثر
معصوم کی سُن لے یہ دعا بہر پیمبرؐ
عباسؑ کو اعدا پر ظفر دیجیو یا رب
شرمندہ چچی سے نہ مجھے کیجیو یا رب

غش میں جو سنا نام سکینہؑ کئی باری
وا کر دیا آنکھوں کو اور آنسو ہوئے جاری
کی عرض اشارے سے کہ اے عاشق باری
بولا نہیں جاتا کہ بہت زخم ہے کاری
ہے بند زباں سینہ میں سانس آ کے اڑی ہے
فرصت ہے بہت کم کہ اجل سر پہ کھڑی ہے

صد شکر کہ سبط شہ لولاک کو دیکھا
دل میں جو تھی خادم کے وہ بر آئی تمنا
آہستہ سے کچھ کہہ کے پھر آنکھوں کو پھرایا
تھرا کے بدن سرد ہوا ڈھل گیا منکا
اکبرؑ سے کہا شہؑ نے قضا کر گئے عباسؑ
دم توڑ کے گودی میں مری مر گئے عباسؑ

تھی مجھ کو یہ امید جو مر جاؤں گا پیارے
سر کھول کے سب روئیں گے لاشے پہ ہمارے
کیا شوق شہادت تھا کہ سر پہلے ہی وارے
جیتے رہے ہم اور وہ جنت کو سدھارے
کیا خوب لڑے تشنہ دہن اہل جفا سے
پانی نہ دم ذبح ملا مر گئے پیاسے

پھر رو کے یہ لاشے سے کہا جاتے ہیں بھائی
آرام کرو تم کو مبارک ہو ترائی
اے شیر میرے سرد ہوا نہر کی بھائی
افسوس کہ تقدیر میں تھی تم سے جدائی
بے حلق کٹائے ہمیں آرام نہ ہوگا
جانبر الم و غم سے یہ نا کام نہ ہوگا

بچپن سے زیادہ تھی مجھے تم سے محبت
ہے شاق دل زار کو اب آپ سے فرقت
آتے ہیں کوئی آن میں ہم بھی سوئے جنت
ہیں صبح سے واللہ طلب گار شہادت
گزرا ہے جو کچھ دل پر تعب سب وہ کہیں گے
تا حشر نہ اب تم سے جدا ہو کے رہیں گے

جب کر چکے یہ لاشہ عباس سے تقریر
روتے ہوئے ناچار روانہ ہوئے شبیرؑ
گہ اٹھتے تھے گہ گرتے تھے یہ حال تھا تغییر
کہتے تھے برادر کی مٹی چاند سی تصویر
دریا پہ میرے شیر کے کاٹے گئے شانے
جنگل میں مجھے لوٹ لیا اہل جفا نے

پہنچے در خیمہ پہ جو سلطان دو عالم
استادہ تھیں خیمہ کے قریں بیبیاں باھم
رو کر کہا شبیرؑ نے اے زینبؑ پُرغم
بھائی نہیں مارا گیا ہم ہو گئے بے دم
رونے کی ہے جا خیمہ میں ہم زندہ کھڑے ہیں
اور نہر پہ بے دست علمدار پڑے ہیں

اب زوجہ عباسؑ کو رنڈسالہ پہناؤ
حیدرؑ کی بہو رانڈ ہوئی پُرسے کو جاؤ
لے جا کے علم خیمہ میں مسند پہ لٹاؤ
شبیر سے ہمشیر بس اب ہاتھ اٹھاؤ
خیمہ میں خجالت سے نہ اب آؤں گا زینب
منہ اپنا کسی کو نہیں دکھلاؤں گا زینب

زینبؑ سے یہ رو رو کے بیاں کرتے تھے سرورؑ
اور واں دُہل فتح بجاتے تھے ستمگر
بڑھ کر یہ پکارا پسر سعد بد اختر
عرصہ ہوا مارے گئے عباس دلاور
بھیجو اسے باقی جو کوئی اور جواں ہو
ماریں ہم اسے تیروں سے تم اشک فشاں ہو

شہؑ نے کہا باقی نہیں اب کوئی رہا ہے
سب مر چکے ہیں خاتمہ لشکر کا ہوا ہے
اس دشت میں گلزار شہیدوں کا ہوا ہے
اب خنجر خونخوار ہے اور میرا گلا ہے
گھبراؤ نہ لڑنے کے لیے آتے ہیں ہم بھی
سر بار ہے تن پر اسے کٹواتے ہیں ہم بھی

گھبرا گئے سُن کر یہ سخن اکبر دلگیر
دل ہل گیا جس دم یہ سنی شاہ کی تقریر
منہ سرخ ہوا غیظ سے حالت ہوئی تغییر
سمجھے نہیں جینے کے کسی طرح سے شبیرؑ
دل سے کہا ہم کو کہیں پہلے اجل آئے
دیکھا رخ شبیر اور آنسو نکل آئے

کی دست ادب جوڑ کے شبیر سے گفتار
حضرت نے سنا کہتا ہے کیا لشکر کفار
خادم کا ارادہ نہیں جینے کا ہے زنہار
بندہ کو رضا دیجئے اب یا شہ ابرار
رخصت نہ اگر آج کے دن پاؤں گا بابا
میں اپنا گلا کاٹ کے مر جاؤں گا بابا

اس درد سے کی اکبرؑ مہرو نے جو تقریر
دل تھام کے بس رونے لگے سرویہ دلگیر
چھاتی سے لگا کر اُسے کہنے لگے شبیرؑ
نیا زور ہے اے لال جو کچھ خواہش تقدیر
ہم جانتے تھے تم ہمیں تربت میں دھرو گے
اس کی نہ خبر تھی کہ جواں ہو کے مرو گے

رخصت ہے پدر سے پسر ماہ لقا کی
اک دھوم ہے خیمہ میں بپا آہ و بکا کی
فرماتے ہیں شہؑ ہم سے مصیبت میں وغا کی
تصویر چلی گھر سے رسول دوسرا کی
موجود ہوں پہلے مجھے مارو علی اکبرؑ
پھر شوق سے میداں کو سدھارو علی اکبرؑ

اس عالم غربت میں جدا ہوتے ہو ہم سے
بتلاؤ جئے گا پدر اس رنج والم سے
ٹکڑے ہوا جاتا ہے جگر سینہ میں غم سے
ہے جان مرے جسم میں پیارے ترے دم سے
یہ داغ نہ اُٹھے گا جو اے ماہ سدھارے
مر جاؤں گا گر تم سوئے جنگاہ سدھارے

پیری میں جواں بیٹے کا مرنا ہے قیامت
اس عمر میں دنیا سے گزرنا ہے قیامت
غربت میں سفر خلق سے کرنا ہے قیامت
اے لال ترا خون میں بھرنا ہے قیامت
ہجر گل تر بلبلِ ناشاد سے پوچھو
اس غم کا مزا صاحب اولاد سے پوچھو

اکبرؑ نے کہا سچ ہے یہ اے قبلۂ عالم
تنہا ہیں ادھر آپ اُدھر سیکڑوں اظلم
سر آپ پہ صدقے کروں یہ دھیان ہے ہر دم
باقی کوئی یاور ہے نہ مونس ہے نہ ہم دم
دیکھوں نہ میں آنکھوں سے قلق شاہ امم کا
مشتاق مرا سینہ ہے شمشیر دو دم کا

میں خلق میں زندہ رہوں سر آپ کٹائیں
دیکھا کروں میں آپ کھڑے برچھیاں کھائیں
فرزند پیمبرؐ کو عدو تیر لگائیں
غیرت کی ہے جا یہ کہ نہ ہم مرنے کو جائیں
غم کھاتا ہوں جس وقت حرم روتے ہیں بابا
فرزند اسی دن کے لیے ہوتے ہیں بابا

اب میری محبت سے کنارا کریں حضرت
سینہ پہ اٹھا لیجئے داغ غم فرقت
ماں بہنوں کی دیکھی نہیں جاتی ہے مصیبت
بندے کو عطا ہو شمر نخلِ شہادت
اس راہ سے سر دے کے گزر جانا ہے اچھا
کچھ لطف نہیں جینے میں مرجانا ہے اچھا

تھی باپ میں اور بیٹے میں یہ درد کی تقریر
دل تھامے ہوئے رو رہے تھے حضرت شبیرؑ
استادہ تھی خیمہ کے قریں بانوئے دلگیر
یہ سنتے ہی بس غم کا کلیجے پہ لگا تیر
رو کر کہا للہ یہاں آئیے حضرت
ساتھ اپنے مرے لال کو بھی لائیے حضرت

میداں میں انھیں جانے نہ دوں گی کسی طور
یہ ہے غم فرزند نہیں ہے کوئی غم اور
اٹھارہ برس کی ہے کمائی یہ کرو غور
اس کی نہ جدائی کا سہوں گی ستم و جور
مر جائے گا یہ لال نہ میں زندہ رہوں گی
جاں اپنی میں دوں گی پہ نہ یہ داغ سہوں گی

سبزہ بھی ابھی تک نہیں آغاز ہوا تھا
ہے ہے مجھے اس وقت دکھائی نہیں دیتا
افسوس ہے اس سن میں پیام اجل آیا
میں کیا کروں صاحب میرا دل ہے تہہ و بالا
دم تن سے نکلتا ہے مجھے کوئی سنبھالے
فضہ ہے کدھر زینؓ بے کس کو بلا لے

واللہ ابھی تم نہیں اس رنج سے آگاہ
ہے وقت فرزند پدر کو غم جانکاه
جب جانتی اولاد جو دیتا تمھیں اللہ
اور مانگتا وہ رخصت میدانِ وغا آه
میداں میں اسے مرنے کو میں جانے نہ دیتی
پھل برچھی کا سینہ پہ کبھی کھانے نہ دیتی

کہنا کہ جدا ہوتے ہیں اکبرؑ ادھر آؤ
اب ہوتا ہے برباد بھرا گھر ادھر آؤ
واں روتی ہو کیا زینبؑ مضطر ادھر آؤ
اب جاتے ہیں ہمشکل پیمبرؐ ادھر آؤ
مشتاق اجل دیر سے یہ ماہ لقا ہے
پالا تھا جسے تم نے وہ مرنے کو چلا ہے

دوڑی گئی یہ سنتے ہی فضہ جگر افگار
داخل ہوئے خیمہ میں ادھر سید ابرار
ہر گام پہ تھراتا تھا دل ضعف سے ہر بار
اشک آنکھوں سے بہتے تھے نہ تھی طاقت گفتار
نالے تھے کبھی لب پہ کبھی شکر خدا تھا
اور پشت پہ ہمشکل نبیؐ نعرہ کناں تھا (کذا)

فضہ نے ادھر جا کے یہ زینبؑ کو پکارا
اٹھو صف ماتم سے ادھر آؤ خدارا
دل پر علی اکبرؑ کا کرو داغ گوارا
مرنے پہ کمر باندھتا ہے آپ کا پیارا
بابا کو سفارش کے لیے لائے ہیں اکبرؑ
مادر سے بھی رخصت کے لیے آئے ہیں اکبرؑ

گھبرا گئی یہ سن کے یداللہ کی جائی
سر سے تو ردا گر پڑی اور چشم بھر آئی
فضہ سے کہا بانوؑ نے یہ کیا بات سنائی
کیا مرنے کی اکبرؑ نے رضا باپ سے پائی
بھائی سے گلا ہے یہ مجھ آوارہ وطن کو
کیوں بھیجتے ہیں مرنے کو اس غنچہ دہن کو

روتی ہوئی یہ کہہ کے چلی زینبؑ مضطر
لپٹے تھے یہاں ماں کے گلے سے علی اکبرؑ
کہتے تھے کہ دو رن کی رضا بہر پیمبرؐ
فرزند کا اب داغ اٹھا لیجیے دل پر
سر ہو یہ مہم سر جو تہہ تیغ دو دم ہو
میرا بھی کہیں نام شہید وں میں رقم ہو

والله عجب صاحب اقبال تھا نوشاہ
کیا جلد رضا لے کے گیا خلد وہ ذی جاہ
ایک ہم ہیں کہ ملتی نہیں ہے رخصت جنگاہ
یہ سنتے ہی زینبؑ کو ہوا صدمہ جانکاہ
چھاتی سے لگا کر کہا کیوں روتے ہو اکبرؑ
صدقے ہو پھوپھی ہم سے جدا ہوتے ہو اکبرؑ

رو رو کے عبث لال کیا دیدۂ تر کو
بے آگ جلایا ہے میرے دل کو جگر کو
کیوں باندھا ہے مرنے پہ بس اب کھولو کمر کو
اے لخت جگر چھوڑو نہ آفت میں پدر کو
آباد رہو تم یہ دعا شام و سحر ہے
ماں باپ کی پیری کا عصا نور نظر ہے

باقی کوئی یاور نہ رہا سبط نبیؐ کا
اس فوج کے نرغے میں ہے وہ یکہ و تنہا
زینت ہو اس اُجڑے ہوئے گھر کی تم ہی بیٹا
ماں باپ کی ہے موت جدا ہونا پسر کا
کس رنج سے پالا ہے تمھیں شاہ ہدا نے
برباد ہو جس کی یہ کمائی وہی جانے

بھائی میرا آفت میں مصیبت میں پھنسا ہے
دو روز سے کیا کیا ستم و جور و جفا ہے
مظلوم کے احوال پہ اب رحم کی جا ہے
سوچو تمھیں سب مر چکے اب کون رہا ہے
داغ اپنی جدائی کا دیے جاتے ہو اکبرؑ
تنا میرے بھائی کو کیے جاتے ہو اکبرؑ

حاشا تمھیں جانے نہیں دوں گی علی اکبرؑ
یہ داغ کلیجہ پہ نہ لوں گی علی اکبرؑ
مر جاؤں گی ہرگز نہ جیوں گی علی اکبرؑ
فرقت کا الم میں نہ سہوں گی علی اکبرؑ
مرنے چلے جب شان سے چلنے کے دن آئے
جب بیاہ کے اور پھولنے پھلنے کے دن آئے

ہر دم یہی وسواس ہے اے صاحب اقبال
یہ گل سا بدن تیروں سے ہو جائے گا غربال
گھوڑوں سے کریں گے ستم آرا تجھے پامال
یہ گل سی قبا خون میں تر آئے گی میرے لال
ناشاد چلے زیست میں ہے ہے خلل آیا
سہرا بھی نہ دیکھا کہ پیام اجل آیا

اُجڑے تیری ہستی کا چمن اور میں دیکھوں
مجروح ہو تیغوں سے بدن اور میں دیکھوں
بسمل ہو تو اے غنچہ دہن اور میں دیکھوں
لاشا رہے بے گور و کفن اور میں دیکھوں
بس اب یہ دعا ہے میری کہ پہلے میں مر جاؤں
آباد تمھیں چھوڑ کے دنیا سے گزر جاؤں

مادر سے یہ آہستہ سے اکبرؑ نے کہی بات
کچھ بن نہیں آتا مجھے میں کیا کروں ہیہات
جانے پر ہیں آمادہ ادھر قبلہ حاجات
اور مجھ کو ادھر روکتی ہیں زینبؑ خوش ذات
سر پاؤں پہ رکھتا ہوں میں اب تم ہی رضا دو
میداں کی اجازت پھوپھی اماں سے دلا دو

سمجھی علی اکبرؑ کے اشارے کو جو مادر
زینبؑ سے یہ رو رو کے لگی کہنے وہ مضطر
لو قہر ہوا، جاتا ہے سر دینے کو اکبرؑ
للہ کسی طور سے رو کو انھیں جا کر
اب داغ پسر دل پہ گوارا کرو زینبؑ
یا اپنے برادر سے کنارا کرو زینبؑ

باقی نہیں اب دل کو مرے ضبط کی طاقت
شبیرؑ کی دیکھی نہیں جاتی ہے مصیبت
ہے صبح سے یہ لال طلب گار شہادت
میں نے بھی رضا دی انہیں تم بھی کرو رخصت
صدقے کرو شبیرؑ پہ اس نور نظر کو
اعدا میں نہ جانے دو محمد کے جگر کو

غربت میں نہیں اب کوئی وارث ہے ہمارا
رانڈوں کو فقط سبط نبیؐ کا ہے سہارا
ہمشکل پیمبرؐ کا کرو داغ گوارا
جاتے نہ کہیں رن میں یداللہ کا پیارا
دشمن ہیں عدو سبط رسولؐ دوسرا کے
لٹ جائیں نہ اس بن میں حرم شیر خدا کے

زینبؑ نے سنا مرنے کو جاتے ہیں برادر
گھبرا گئی یہ سنتے ہی وہ بیکس و مضطر
رو کر کہا چھاتی سے لگو اے مرے دلبر
لو جاؤ سوئے دشت بلا اب علی اکبرؑ
پہلے تو یہ مطلب تھا نہ تم مجھ سے جدا ہو
اب کہتی ہوں تم شوق سے بابا پر فدا ہو

یہ کہہ کے گلے سے جو لگانے لگی زینبؑ
آنسو رخ انور پر بہانے لگی زینبؑ
دلبر کا الم دل پہ اٹھانے لگی زینبؑ
رو رو کے سخن لب پہ یہ لانے لگی زینبؑ
اٹھارہ برس گود میں میری جو پلا ہے
اے بیبیو! مرنے وہ پُرارمان چلا ہے

پھر رو کے کہا بانوئے مضطر ادھر آؤ
شانہ کرو زلفوں میں انھیں دُولھا بناؤ
ہمشکل نبیؐ کو نئی پوشاک پہناؤ
سُرمہ بھی ذرا نرگسی آنکھوں میں لگاؤ
بچپن سے یہ نازوں کے مرادوں کے پلے ہیں
دودھ اب انھیں بخشو کہ یہ مرنے کو چلے ہیں

یہ سنتے ہی رونے لگی بانو جگر افگار
خیمہ میں گئی اور پھری جلد وہ غمخوار
منھ دیکھ کے بیٹے کا یہ کی یاس کی گفتار
لو پہنو شہانا یہ لباس اے میرے دلدار
کیا جانتی تھی میں کہ جواں ہو کے مرو گے
اس عمر میں جنت کا سفر آہ کرو گے

یہ کہہ کے پہنانے لگی پوشاک جو مادر
زینبؑ نے کہا ہاتھ میں شانہ کو اٹھا کہ
پاس آؤ تو سلجھاؤں میں گیسوئے معنبر
ارمان مرے دل کا نکالو میرے دلیر
سہرا بھی پھوپھی کو نہ میری جان دکھایا
یہ داغ مقدر نے میں قربان دکھایا

روتی تھی پھوپھی آنکھوں میں سرمہ کو لگا کر
ماں رونے لگی بیٹے کو پوشاک پہنا کر
مادر سے سکینہؑ نے کہا اشک بہا کر
دولھہ بنے بھیا مجھے تم نیگ دو لاکر
کیا اس کو خبر تھی کہ یہ مرنے کو چلے ہیں
شاہانی قبا خون میں بھرنے کو چلے ہیں

آراستہ جب ہو چکا وہ یوسف ثانی
زینبؑ نے کہا تب یہ بصد اشک فشانی
لو جاؤ خدا حافظ و ناصر میرے جانی
مادر کو میری جان دیا داغ جوانی
اس دائی کو پاس اپنے ذرا جلد بلانا
یہ بات میری یاد رہے بھول نہ جانا

دیکھا جو یہ اکبرؑ نے پھوپھی دے چکی رخصت
دل سے کہا صد شکر ملی رن کی اجازت
اب ہوجئے گلچین گلستان شہادت
سر تن سے اتر جائے تو ہو غم سے فراغت
بانوؑ سے کہا بالی سکینہؑ کو بلا دو
اور ایک نظر اصغر ناداں کو دکھا دو

کبراؑ سے یہ کہہ دو کہ بہن جاتے ہیں آؤ
یہاں آ کے ہمیں آخری دیدار دکھاؤ
سجاد حزیں غش میں ہیں ان کو بھی جگاؤ
ساتھ اپنے ہر اک بیکس و مجبور کو لاؤ
بچنے کی توقع نہیں اس تشنہ جگر کو
مہلت جو اجل دے گی تو پھر آئینگے گھر کو

یہ سنتے ہی روتی گئی واں بانوئے مضطر
كبراؑ بھی سکینہؑ بھی جہاں بیٹھی تھیں ششدر
بولیں کہ بلاتے ہیں تمھیں اب علی اکبرؑ
ہمشکل نبی جاتے ہیں رخصت کرو چل کر
شپیرؑ نے بھی رنج پسر دل پر سہا ہے
مرنے پہ میرا لال کمر باندھ رہا ہے

اک آہ کی اور جھولے سے اصغر کو اٹھایا
آہستہ سے بیمار کے شانے کو ہلایا
عابدؑ کو جو ہوش آیا تو رو کر یہ سُنایا
تو داغ پسر کا بھی مقدر نے دکھایا
فرزند جواں چھٹتا ہے شہؑ غش میں پڑے ہیں
مل آؤ برادر سے وہ جانے کو کھڑے ہیں

روتے ہوئے بستر سے اُٹھے عابدؑ بیمار
بیٹے کو سنبھالے چلی بانو جگر افگار
ہلتا تھا فلک روتی تھی کیوں زینبؑ ناچار
ہر بی بی کے لب پر تھی یہی یاس کی گفتار
ہمشکل پیمبرؐ کو بچا لیجیو یارب
ماں باپ کو بیٹے کا نہ غم دیجیو یارب

پہنچے جو قریب اکبرؑ ذیشاں کے وہ خوش خو
مل مل کے برادر سے لگا رونے وہ گل رو
غم سے نہ رہا چشم گہر بار پہ قابو
ہر ایک کے بہنے لگے رُخسار پہ آنسو
چھوٹے بڑے حلقہ کیے گرد اُن کے کھڑے تھے
گردن میں جدا ہاتھ سکینہؑ کے پڑے تھے

عابدؑ سے کہا آپ مری ماں سے خبردار
بانوؑ سے کہا اصغرؑ ناداں سے خبردار
کبراؑ سے کہا دختر نالاں سے خبردار
زینبؑ سے کہا سرور ذیشاں سے خبردار
الفت ہے بہت آپ سے سلطان امم کو
جائیں نہ کہیں چھوڑ کے میداں میں حرم کو

رونے لگے یہ سن کے حرم بادل تغییر
فرزند کا منہ تکنے لگی مادر دلگیر
خیمہ سے برآمد ہوا وہ صاحب توقیر
رو رو کے یہ کی عرض کہ یا حضرت شبیرؑ
ماں بہنوں سے ہم رن کی رضا لائے ہیں جا کر
دو رن کی رضا اب ہمیں چھاتی سے لگا کر

واللہ کوئی دم کی نہیں زیست گوارا
سینہ میں دل زار ہے صدمہ سے دو پارا
شہ بولے کہ اب کوئی نہیں آہ ہمارا
اے راحتِ جاں تیرے جدا ہونے نے مارا
غربت میں چھٹا ساتھ ہے مر جائے گا شپیرؑ
اس چاند سی صورت کو کہاں پائے گا شپیرؑ

ہم صورت محبوب خدا ہو علی اکبرؑ
مظلوم پدر سے نہ جدا ہو علی اکبرؑ
کس طرح کہوں مجھ پہ فدا ہو علی اکبرؑ
راہی طرف ملک بقا ہو علی اکبرؑ
للہ نہ اس بیکس و مضطر سے جدا ہو
پر زیست کی کیا شکل جو دلبر سے جدا ہو

اکبرؑ نے یہ کی عرض کہ اے دلبر زہراؑ
سو مجھ سے غلام آپ کے قربان ہوں بابا
للہ نہ اب روکیے اے سید والا
یہ داغ کلیجہ پہ اٹھا لیجئے بابا
مشتاق ہے دل سیر گلستان ارم کا
دیکھا نہیں جاتا ہے قلق شاہ امم کا

سمجھے شہؑ دیں اب نہیں رکنے کا وہ صفدر
کس یاس سے فرمانے لگے سبط پیمبرؐ
اچھا یہی مرضی ہے اگر اے مرے دلبر
لو جاؤ خدا حافظ و ناصر علی اکبرؑ
اس عالم غربت میں ہمیں چھوڑ چلے ہو
بابا کی ضعیفی میں کمر توڑ چلے ہو

یہ سنتے ہی سر قدموں پہ سرورؑ کے جھکایا
مجرا کیا اور اسپ صبا دم کو منگایا
خادم فرس را کب ذی قدر کو لایا
گھوڑے پہ ہوا جلوہ نما بانو کا جایا
چلّاتے یہ سب حور و ملک عرش بریں پر
طالع ہوا خورشید فلک آج زمیں پر

میدان میں گھوڑے کو اڑاتے ہوئے آئے
شان اپنے تحمل کی دکھاتے ہوئے آئے
کس شان سے برچھی کو ہلاتے ہوئے آئے
یہ بات لعینوں کو سناتے ہوئے آئے
پانی دو کہ اب پیاس سے جانوں پہ بنی ہے
گزرے ہیں کئی روز کہ تشنہ دہنی ہے

اک جام سے ہو جائے گا خالی نہ یہ دریا
پائے گا وہ اجر اس کا جو پانی ہمیں دے گا
اینٹھی ہے زباں پیاس سے پھنکتا ہے کلیجا
کس مذہب و ملت میں ہے پانی کا نہ دینا
گرمی سے ہیں بیتاب حرم شیر خدا کے
مہمانوں کی دعوت یوں ہی کرتے ہیں بلا کے

ہم قہر خدا ہیں نہ ہمیں غیظ میں لاؤ
پچھتاؤ گے دیکھو ہمیں غصہ نہ دلاؤ
دست ستم و جور نہ سید پہ اٹھاؤ
مہماں کو مسافر کو نہ غربت میں ستاؤ
فریاد جرم سے بخدا عرش ہلے گا
برباد جو ہم ہوں گے تو کیا تم کو ملے گا

سید ہوں مسافر ہوں غریب الوطنی ہے
دو روز کے فاقے سے ہوں تشنہ دہنی ہے
گو پیاس سے لب خشک ہیں اور دل پہ بنی ہے
ہاتھوں میں ابھی قوت خیبر شکنی ہے
تلوار جو کھینچوں تو صفیں کاٹ کے دم لوں
لاشوں سے یہ میدان دغا پاٹ کے دم لوں

میں اس کا ہوں فرزند جو مختار جہاں ہے
عالم پہ حسب اور نسب جس کا عیاں ہے
جو اس کی بزرگی ہے وہ آدم کی کہاں ہے
افسوس کہ وہ پیاس سے ہر سو نگراں ہے
کیا رحم ہے غصہ میں پر اب تک نہیں آئے
شکوے کے سخن دیکھ لو اب تک نہیں آتے

رکتے نہیں جب کھینچ کے تلوار بڑھے ہم
کر دیتے ہیں لشکر کی صفیں درہم و برہم
مجبور نہ سمجھو ہمیں اے فرشتہ اظلم
ان ہاتھوں میں طاقت اسد حق سے نہیں کم
ہم کوہ کو ہیں وقت وغا کاہ سمجھتے
جو شیر ہیں وہ تم کو ہیں روباہ سمجھتے

کیا تم نہیں آگاہ گھرانے سے ہمارے
مشکل میں فرشتے بھی ہمیں کو ہیں پکارے
بجلی کے میری تیغ میں انداز ہیں سارے
مر جاؤ گے بن جنگ کیے خوف کے مارے
مثل شجر خشک نہ پھولو گے نہ پھلو گے
اس تیغ کا سایہ جو پڑے گا تو جلو گے

دادا ہے مرا دست خدا شافع محشر
گہوارے میں دو انگلیوں سے چیرا ہے اژدر
مشہور ہے آفاق میں افسانۂ خیبر
خالق نے عطا کی جسے شمشیر دو پیکر
کونین کا مختار شہنشاہ نجف ہے
خورشید سے روشن شہ مرداں کا شرف ہے

بابا ہے میرا سبط نبیؐ دلبر زهراؑ
جبریل امیںؑ نے جسے جھولے میں جھلایا
رتبہ میری دادی کا ہے عالم پر ہویدا
جس کے لیے اللہ نے کی خلق یہ دنیا
شرم آتی نہیں کچھ تمھیں زہراؑ و نبیؐ سے
کیا پاؤ گے تم قتلِ حسینؑ ابن علیؑ سے

تم کیسے مسلماں ہو ذرا دل میں کرو غور
نانا کا پڑھو کلمہ نواسے پہ کرو جور
اس حال پہ رہتا نہیں دنیا کا کبھی دور
آج اور ہے حاکم یہاں کل ہوگا کوئی اور
دولت کے لیے کھونا ہے ایماں کو حیا کو
کیا حشر میں دکھلاؤ گے منہ جا کے خدا کو

یہ سن کے پکارا پسر سعد بد اختر
کیا سحر بیاں سحر بیاں ہے یہ گل تر
ہاں آئیں، کہاں ہیں وہ جوانان دلاور
لے لے کے بڑھیں تیر و کماں نیزه و خنجر
اس کا بھی مٹے نام و نشاں باغ جہاں سے
زندہ اسے جانے دو نہ خیمہ میں یہاں سے

یوسف سے حسیں حسن میں یہ رشک قمر ہے
گلزار رسول عربی کا گل تر ہے
آرام دل بانوئے بیکس یہ پسر ہے
شبیرؑ کی پیری کا عصا نور نظر ہے
دو اس کا بھی مرنے کا قلق شاہ زمن کو
پامال کرو گھوڑوں سے اس رشک چمن کو

جو صاحب اولاد تھے بولے وہ جفاکار
ہمشکل نبیؐ ہے شہ مظلوم کا دلدار
اس پر نہیں ہاتھ اُٹھنے کا اپنا کبھی زنہار
غصے سے یہ تب کہنے لگا شہر ستمگار
کیوں ڈرتے ہو تنہا شہ بیکس کا پسر ہے
کچھ شام کے حاکم کا نہیں تم کو خطر ہے

لے لے کے بڑھے نیزہ وہ شمشیر جفا جو
شمشیر علم کر کے بڑھے اکبر مہرو
ملتے تھے ہوا سے رخ پر نور پہ گیسو
مہکی ہوئی تھی چار طرف زلف کی خوشبو
منہ سُرخ ہوا غیظ سے ابرو پہ بل آیا
چلائی اجل زیست میں سب کے خلل آیا

ہر قصر بدن تیغ شرر بار نے توڑا
سر شامیوں کا صاعقہ کردار نے توڑا
سینوں کو لعینوں کے جو رہوار نے توڑا
تھا شور کہ گھر کفر کا دیندار نے توڑا
ابرو پہ ہے بل غیظ سے اور چیں بہ جبیں ہے
اس تیغ سے صورت کوئی بچنے نہیں ہے

چلتی تھی وہ تلوار کبھی تیغ زنوں پر
بڑھ بڑھ کے کبھی جاتی تھی ناوک فگنوں پر
چلتی تھی نئی چال سے اعدا کے تنوں پر
جاتی تھی ہر اک بات میں اک اک کے سروں پر (کذا)
عشوے تھے قیامت کے کرشمے تھے بلا کے
جاں لیتی تھی سو طرح کے انداز دکھا کے

معشوق وہ بس ایک تھی عاشق تھا زمانا
ہار اس کے گلے کا بنی طالب جسے جانا
دشوار تھا اک ایک کو جاں اپنی بچانا
اک کھیل تھا اعدا کا لہو رن میں بہانا
رکتی تھی نہ گردن پر نہ سینے پہ نہ زیں پر
جب خود پہ گرتی تھی ٹھہرتی تھی زمیں پر

مغفر پہ جو آئی سر و گردن کو نہ چھوڑا
چار آئینہ کو دو کیا جوشن کو نہ چھوڑا
ٹکڑے کیا سینہ دل دشمن کو نہ چھوڑا
اتری جو کمر کے تلے توسن کو نہ چھوڑا
پہنچا تھا کلائی سے جدا شانہ جدا تھا
سر تن سے جدا ہاتھ سے دستانہ جدا تھا

مثل مہِ نو شام کے بادل میں جو چمکی
اعدا پر گھٹا چھا گئی اندوہ و الم کی
ہر روح نے میدان سے لی راہ عدم کی
بولی یہ اجل اب نہ بچے فوج ستم کی
پیاسے ہیں یہ سب خون حسینؑ ابن علیؑ کے
اے تیغ نہ باقی رہے سر تن پہ کسی کے

ہے کوہ گراں کاہ سے کمتر ترے آگے
تھم سکتا نہیں دیو بھی آ کر ترے آگے
کیا مال ہے دو لاکھ کا لشکر ترے آگے
دو ہاتھ میں پسپا ہیں یہ خود سر ترے آگے
تو ثانیِ صمصام شہر عقدہ کشا ہے
رتبہ ترا آفاق میں بجلی سے سوا ہے

مشتاق ہوں میں اپنی صفائی مجھے دکھلا
صحرا میں بہا چار طرف خون کا دریا
باقی نہ رہے نام و نشاں فوج عدو کا
لے خون علمدار کا کفاروں سے بدلا
تو جائے گی جس جا میں تیرے ساتھ چلوں گی
سر کاٹے گی تو، روح کو میں جسم سے لوں گی

سُن سُن کے اصل سے یہ کہا تیغ دو دم نے
تجھ پر نہیں ظاہر ہوئے جوہر ابھی میرے
اعدا کو مٹا دینے پہ میں آج ہوں درپے
کھل جائیں گے اب تجھ پہ ہنر جو کیے میں نے
باقی نہیں رہنے کا نشاں فوج عدو کا
طوفاں کوئی دم میں اب آتا ہے لہو کا

بجلی کی طرح گوند کے جس غول پر آئی
گرتی ہوئی برق غضب حق نظر آئی
جب سن سے چمک کر سوئے اہل سقر آئی
چورنگ ہر اک شاهی و کوفی کو کر آئی
سر خاک میں تن خون میں غلطاں ہوئے لاکھوں
شمشیر شرر ریز سے بے جاں ہوئے لاکھوں

تھا خوف سے اک تہلکہ بیداد گروں میں
صف میں جو تلاطم تھا تو ہلچل تھی پروں میں
منہ اپنا چھپاتے تھے ستمگر سپروں میں
خنجر کے عوض رکھتے تھے ترکش کمروں میں
دہشت سے کوئی تیغ کے خاموش پڑا تھا
انگشت بدنداں کوئی حیرت سے کھڑا تھا

ناگاہ بڑھا ایک جواں کھینچ کے تلوار
مکار نے کاندھے پہ لیا گرز گراں بار
ہیبت سے ستمگار کے تھرا گئے کفار
بیہودہ یہ کی یوسف شبیرؑ سے گفتار
دل شق ہے بہادر کا میری تیغ زنی سے
تھراتا ہے رستم میرے نیزے کی انی سے

اکثر میں ہزاروں سے لڑا رن میں اکیلا
گر دیو بھی آئے میرے آگے نہیں زھرا
مشہور ہے جرأت میری ملکوں میں ہر اک جا
چین و ختن و مصر و حلب شام و بخارا
ان شہروں میں جاتا ہوں میں شاہوں کی مدد کو
روباہ سمجھتا ہوں بیاباں میں اسد کو

سُن سُن کے یہ فرمانے لگے اکبر ذی جاہ
کیوں لاف زنی کرتا ہے او کافر گمراہ
کیا میرے گھرانے سے ابھی تو نہیں آگاہ
جرأت میں شجاعت میں ہمیں فرد ہیں واللہ
صفین کا خیبر کا نہیں حال سنا ہے
تلوار کی کاٹ اپنی زمانے پہ عیاں ہے (کذا)

رکتا نہیں نیزہ مرا لاکھوں سے دم جنگ
گھس جاتا ہے جا کر دل فولاد ہو یا سنگ
دس بیس سے لڑنے کو سمجھتا ہوں سدا ننگ
اک وار میں راکب و مرکب تیرا چورنگ
رستم نے میرے ڈر سے کفن پر نہ کیا ہے
آخر بتوں نے خط لکھ کے غلامی کا دیا ہے (کذا )

دیکھے ہیں بہت ہم نے دریدہ دہن ایسے
کب سنتے ہیں ہم جنگ میں مہمل سخن ایسے
اکثر تہِ شمشیر ہوئے پیلتن ایسے
ککڑی کی طرح کٹتے ہیں فربہ بدن ایسے
صف رولتے ہیں ہم بھی جو اس گر سے لڑے ہیں
وہ خاک پہ ٹکڑے تن ارزق کے پڑے ہیں

آگاہ ہو میں ہوں پسر دلبر حیدرؑ
دادا نے اکھاڑا ہے ہمارے در خیبر
جس بیر الم میں تھے تہِ ارض جو اکفر
اس فرقۂ اکفر کو فنا کر دیا یکسر
رہ جائیں گے دل ہی کے ترے دل میں ارادے
تلوار اسی کے لیے ہے جس کو خدا دے

کہتا ہے جو کچھ اس کو جو دکھلائے تو جانیں
اپنے ہنر نیزہ کو بتلائے تو جانیں
تلوار لیے سامنے گھر آئے تو جانیں
کھا کر کوئی زخم اپنا جو بچ جائے تو جانیں
کیا دیر ہے اب شیروں سے مردانہ وغا کر
گر جا ہے بہت کچھ تو برس برق دکھا کر

یہ سُن کے وہ مردودِ ازل غیظ میں آیا
نیزه بغضب گوش دلاور سے اٹھایا
اور متصل سینۂ انور اسے لایا
اکبرؑ نے اُسے تھام لیا اور یہ سنایا
حربہ کوئی اب اور لے بیکار ہے نیزہ
موذی ہے جو تیرے لیے بار ہے نیزہ

جھٹکا دیا فرما کے یہ اس شیر جری نے
کھنچ آیا وہ گردن پہ یہ جنبش کی شقی نے
دکھلا دیا پستی کو جناب احدی نے
یہ حال ستمگر کا کیا بے ازلی نے
نیزہ جو چھٹا ہوش اڑے بانی شر کے
ہنسنے لگے سب خورد و کلاں فوج عمر کے

پھر جوش میں آ گرز کو ہاتھوں میں اٹھایا
اور تان کے شہزادے کے سر پر اسے لایا
یاں میاں سے شمشیر نے جلوہ جو دکھایا
بس گرز ستمگر کا دو پارا نظر آیا
بالائے زمیں پھینک دیا گرز گراں کو
کاندھے سے لیا پھر ستم آرا نے کماں کو

ترکش سے ابھی تیر نہ کھینچا تھا شقی نے
............... فرس سبط نبیؐ نے
جو واہ کا نعرہ کیا ہر جن و پری نے
اور چھین لی کجرو سے کماں شیر جری نے
غل پڑ گیا کیا زور چلے پیر و جواں کا
فرزند ہے یہ خسروِ قوسین و مکاں کا

کٹ کٹ گیا کھپ کھپ گیا غیرت سے وہ ناری
بس کھینچ لی شمشیر دو دم بھر کے کراری
چیخا کہ صدر و سینہ ہے بازی کا ہماری
فرمایا کہ ضربیں تیری رد ہوئیں گی ساری
یہ شیر ہے میدانِ وغا چھینے گا ظالم
ہر ضرب میں ہارا ہے تو کیا جیتے گا ظالم

تو کھینچ لے اب تیغوں کی اور جنگ کی تصویر
شہزادہ کی اور اس یل سرہنگ کی تصویر
کاٹھی سے کھنچے برق شرر رنگ کی تصویر
دہشت سے شقی بن گیا خود سنگ کی تصویر
رکنے کا نہیں وار شجاع از لی کا
وہ ثانی مرحب ہے یہ پوتا ہے علیؑ کا

اک جا وہ دبا تیغ شرر دم کے جو ڈر سے
سر جسم سے اور جسم جُدا ہو گیا سر سے
بازو ہوئے شانوں سے الگ سینہ کمر سے
وہ مر گیا چار آئینہ لپٹا رہا بَر سے
پُرخوں سر زیں پر تن و سر بہہ گیا اس کا
تابوت میں لوہے سے فقط سینہ تھا اس کا

اسفل کا یہ احوال جو دیکھا سرِ زیں پر
پٹکا وہیں گھوڑے سے الف ہو کے زمیں پر
اکبرؑ نے جو کی پھر کے نظر فوج لعیں پر
فرمایا کہ لو برق گری دشمن دیں پر
ضربت کا نیا رنگ نہ دیکھا ہو تو دیکھو
ہاں قبل کا چورنگ نہ دیکھا ہو تو دیکھو

اب حال شہادت کا مفصل ہے یہ تحریر
اس دھوپ میں ٹھہری جو مدد روک لی شمشیر
پیاس اور فزوں ہو گئی حالت ہوئی تغییر
افسوس کہ گرد آگئی سب فوج چلے تیر
اب جنگ ہو کیا اس قمر برج شرف سے
فوارۂ خوں بہنے لگا چار طرف سے

اس حال پہ اک ثانی شیطاں یہ پکارا
سب لوگ کریں چشمۂ سرورؑ کا نظارا
الفت نے ہی اس شخص کی سب کنبہ کو مارا
اک بی بی وہ آتی ہے گریباں کیے پارا
یہ سنتے ہی اکبرؑ کا پھرا منہ اجل آئی
نیزہ کی انی پشت سے باہر نکل آتی

چلائے کہ یا ابن امیر عرب آؤ
مارا مجھے ظالم نے شہ تشنہ لب آؤ
ناری نے وغا کی شہ عالی نسب آؤ
دم تن سے نکلنے پہ ہے اللہ اب آؤ
ہے زخم کلیجہ میں جو دیر آؤ گے بابا
زندہ مجھے تم آ کے نہ پھر پاؤ گے بابا

یہ سنتے ہی دل تھام کے کہنے لگے سرور
ہم آئے نہ گھبرائیو بیٹا علی اکبرؑ
یہ کہتے ہوئے خیمہ سے دوڑے شہِ مضطر
آنکھوں سے نہیں سوجھتا ڈھونڈوں تمھیں کیونکر
ریتی پہ تڑپتے ہو کہ مقتل میں پڑے ہو
اے شیر مرے کون سے جنگل میں پڑے ہو

دل ہاتھوں سے پکڑے ہوئے فرماتے تھے ہر دم
مر جائے جواں تم سا پسر اور جئیں ہم
اللہ نہ دے باپ کو بیٹے کا کبھی غم
اے جان نکل تو بھی کہ اب غیر ہے عالم
رفتار کی طاقت نہیں اندوه و الم سے
بارِ غم فرزند نہیں اٹھنے کا ہم سے

بتیاب ہوں آواز سناؤ علی اکبرؑ
کس جا ہو پڑے خوں میں نہاے ہوئے دلبر
اے تشنہ دہن اے مرے جانی مرے صفدر
اے راحتِ جاں قوتِ دل اے مہِ انور
جیتے ہو کہ دنیا سے سفر کر گئے بیٹا
اے شیر ژیاں غش میں ہو یا مرگئے بیٹا

آواز نہ جب آئی تو پھر رو کے پکارے
اے دشت بتا دے تو ہی ضیغم کو ہمارے
زندہ ہے وہ یا مر گیا ہے پیاس کے مارے
پہنچے ہیں اس اندوہ سے ہم گور کنارے
شبیرؑ کدھر ڈھونڈنے کو لاش پر جاتے
جینے کا مزہ کچھ نہیں جب نور نظر جائے

پھر رو کے لعینوں سے یہ بولے شہِ دلگیر
اندھیر ہے آنکھوں میں جہاں حال ہے تغییر
بتلاؤ تم ہی گم ہوا ہے یوسف شبیرؑ
ہے دھوپ میں یا سایہ میں وہ صاحب توقیر
اس وقت نہیں مجھ کو خبر اپنے پسر کی
دکھلا دو مجھے شکل میرے نورِ نظر کی

ہر سمت کو ڈھونڈا مگر اکبرؑ کو نہ پایا
پوچھا بہت اعدا سے کسی نے نہ بتایا
بے دینوں نے مظلوم کو سید کو ستایا
مہماں پہ کیے ظلم و ستم رحم نہ آیا
بیتاب ہوئے جب نہ ملا لاشۂ اکبرؑ
سمجھے کہیں پامال ہوا لاشۂ اکبرؑ

ہمشکل پیمبرؐ کی صدا آئی یہ اک بار
ریتی پہ تڑپتا ہوں ادھر یا شہِ ابرار
جلد آ کے خبر لیجئے اے کُل کے مددگار
اب سر کو میرے کاٹنے آتے ہیں ستمگار
محروم رہا آپ کو ایک بار نہ دیکھا
حسرت ہے کہ ماں بہنوں کا دیدار نہ دیکھا

اٹکا ہے میرے سینہ میں دم یا شہِ صفدر
پیاسا ہے چلا آپ کا خادم سوئے کوثر
سنتے ہی صدا دوڑے ادھر سبط پیمبرؐ
پہنچے جو قریں لاش کے با حالت مضطر
دیکھا کہ ستمگار تو چو گرد کھڑے ہیں
اور بیچ میں ہمشکل نبیؐ غش میں پڑے میں

فرزند کے لاشے کو لیا گود میں شہؑ نے
بھر آیا جو دل اشک لگے چہرے پہ بہنے
منہ منہ سے ملا اور لگے بیٹے سے کہنے
دنیا میں اجل نے نہ دیا آپ کو رہنے
پھولا نہ پھلا ہائے تیرا باغ جوانی
بابا کو ضعیفی میں دیا داغ جوانی

اے لال تری چاند سی صورت کے میں صدقے
اے گیسوؤں والے تری شوکت کے میں صدقے
اے نازوں کے پالے تری ہمت کے میں صدقے
اس زخم کے اس پیاس کی شدت کے میں صدقے
اعدا کو ترس تجھ پہ نہ آیا میرے پیارے
نیزہ تیرے سینہ پہ لگایا میرے پیارے

بھیگیں نہ مسیں سال نہ یہ خیبر سے گزرا
شادی بھی نہ کی اور ترا سہرا بھی نہ دیکھا
ناشاد گئے گلشن فردوس کو تنہا
پھولا نہ پھلا ہائے میرا نخل تمنا
کیا کہہ کے تمھیں روؤں بتاؤ علی اکبرؑ
حسرت ہے پھر آواز سناؤ علی اکبرؑ

ہے ہے میرے یوسف میرے عاشق میرے دلبر
ہے ہے میرے خورشید میرے ماہ منور
ہے ہے میرے پیارے میرے ہمشکل پیمبرؐ
ہے ہے تیری اس شکل کے قربان ہو مادر
لاش آئی مرے لال نہ جیتی تری رن سے
جاری ہے لہو زخموں کا اب تک سر و تن سے

فرما کے یہ گھوڑے پہ اسے شاہ نے ڈالا
اور واں سے چلا فاطمہؑ کی گود کا پالا
پہنچے جو قریں خیمہ کے روتے شہِؑ والا
دم توڑ کے بس مر گیا وہ نازوں کا پالا
شہؑ نے کہا دنیا سے سفر کر گئے اکبرؑ
اے بیبیو! ہم جیتے رہے مر گئے اکبرؑ

یہ سنتے ہی دوڑے حرم سبط پیمبرؐ
اور آن کے استادہ ہوئے خیمہ کے در پر
شبیرؑ کی گودی سے لیا لاشۂ اکبر
مسند پہ لٹایا اسے پھر خیمہ کے اندر
بانوؑ نے کہا ہائے یہ کیا کر گئے اکبرؑ
میدان سے جیتے نہ پھرے مر گئے اکبرؑ

اے لال ذرا ہاتھ تو سینہ سے اٹھاؤ
صدقے ہو یہ ماں زخم کلیجہ کا دکھاؤ
بہتا ہے لہو قلب کا احوال سناؤ
دل پر جو گزرتی ہے کہو اب نہ چھپاؤ
یہ پھول سا رخ پیاس سے کملا گیا ہے ہے
کاری یہ لگا زخم کہ غش آ گیا ہے ہے

کہتی تھی سکینہ میرے بھیا علی اکبرؑ
کیوں ہاتھ ہو چھاتی پہ دھرے صدقے ہو خواہر
آواز سناؤ میرے ماں جائے برادر
یہ گل سی قبا خون میں کس طرح ہوئی تر
کیوں گیسوؤں میں گرد بیاباں کی بھری ہے
ڈھلکی ہوئی گردن تری یکسو نہ دھری ہے

بھیا میں کسے کہہ کے پکاروں گی بتاؤ
بھیا مجھے بُو گیسوئے مشکیں کی سنگھاؤ
بھیا مجھے آفت سے غریبی کی بچاؤ
بھیا ہمیں جنگل میں نہ یوں چھوڑ کے جاؤ
فرقت میں تمھاری ہمیں آرام نہیں ہے
رونے کے سوا اور کوئی کام نہیں ہے

اے شیر اولوالعزم دلاور ترے صدقے
اسے گلشن حیدرؑ کے گل تر ترے صدقے
اے صف شکن اللہ کے غضنفر ترے صدقے
اے میرے جواں مرگ برادر ترے صدقے
پیاسے ہی جہاں سے لب کوثر گئے پیارے
اب کون دلاسا ہمیں دے مر گئے پیارے

کرتے سے لہو بھائی کے چہرے سے چھڑا کر
منہ رکھتی تھی رخساروں پہ اشکوں کو بہا کر
کہتی تھی تم آئے ہو یہ کیا شکل بنا کر
للہ ہمیں لے چلو گودی میں اٹھا کر
پردیس میں ماں جائی سے منہ موڑ چلے ہو
بابا کی ضعیفی میں کمر توڑ چلے ہو

بھیا تری اس خوں بھری صورت کے تصدق
بھیا ترے سینہ کی جراحت کے تصدق
ہمشکل نبیؐ تیری محبت کے تصدق
اس حلم کے اس خلق و مروت کے تصدق
یہ چاند سی صورت تری جب یاد کروں گی
بلبل کی طرح نالہ و فریاد کروں گی

اس بین سے اک حشر ہوا خیمہ میں برپا
سجاد کو ہوش آیا جو غش سے تو یہ پوچھا
کیوں صاحبو رونے کا سبب کچھ نہیں کھلتا
کیا داغ غم بے پدری دے گئے بابا
ماں رو کے پکاری مرے دلبر نے قضا کی
لو دیکھ لو بیٹا علی اکبرؑ نے قضا کی

یہ سنتے ہی صدمہ ہوا منہ کو جگر آیا
تھا ضعف مگر آپ کو بستر سے اٹھایا
بیمار عصا تھامے ہوئے لاش پر آیا
یوں روئے کہ افلاک کو بھی ساتھ رلایا
کانپے جو قدم بیٹھ گئے خاک کے اوپر
منہ رکھ دیا جھک کر تن صد چاک کے اوپر
