جلد اول
www.emarsiya.com

1
جب بادبان کشتی شاہ امم گرا
یعنی زمیں پہ فوچ خدا کا علم گرا
گھوڑے سے واں برادر عالی ہمم گرا
یاں فاطمہؑ کے لال پر کوہ الم اگر ا
صدمہ ہوا یہ دل پہ امام انام کے
خم ہو گئے کلیجے کو ہاتھوں سے تھام کے

2
بجتا تھا واں سپاہ میں نقارہ ظفر
ماتم تھا نوجوانی عباسؑ کا ادھر
بیٹھے تھے فرش خاک پہ سلطان بحروبر
اکبرؑ کھڑے تھے سامنے چپکے جھکائے سر
پاس ادب سے شاہ کے کچھ کہ نہ سکتے تھے
چہرہ تھا سُرخ آنکھوں سے آنسو ٹپکتے تھے

3
اعدا پکارتے تھے کہ یا شاہ دیں پناہ
باقی ہے کوئی اور کہ بس ہو چکی سپاہ
عباسؑ سا تو اب کوئی ہوگا نہ خیر خواہ
بھیجو کسی کو جلد کہ ہم دیکھتے ہیں راہ
چنّے دو گل پسر کو شہادت کے باغ سے
کب تک بچائیے گا کلیجے کو داغ سے

4
دنیا سے کوچ کر گئے عباسؑ نامدار
اب لے چراغ ہے لحد شیر کردگار
حضرت کا شکر و صبر ہے عالم پہ آشکار
مثل خلیلؑ کیجیے فرزند کو نثار
آہیں نہ بھریے پیٹ کے سر کو نہ روئیے
جب جانیں ہم کہ کھو کے پسر کو نہ رویئے

5
بھائی کا داغ اور ہے داغ پسر ہے اور
بازو کا درد اور ہے اور درد جگر ہے اور
قوت بدن کی اور ہے نور نظر ہے اور
سینے کا زخم اور ہے درد کمر ہے اور
گر صبر ہے تو گود کے پالے کو بھیجئے
نیزوں میں اپنے گیسوؤں والے کو بھیجئے

6
دشوار ہے اگر غم فرزند نوجواں
مرنے کو آپ آئیے اے قبلۂ زماں
مشتاق تیر ہیں تبر و خنجر اسناں
جان اپنی دیجئے جو ہے پیاری پسر کی جاں
اصغرؑ سے کچھ غرض ہے نہ اکبرؑ سے کام ہے
ہم کو تو آپ کے سر انور سے کام ہے

7
حضرت نے مسکرا کے نظر کی سوئے پسر
نعلین عرش سا پہ جھکا یا پسر نے سر
فرمایا کیا ارادہ ہے اے غیرت قمر
کی عرض اذن دیجئے یا شاہ بحر و بر
عباسؑ کے فراق نے مارا غلام کو
بس اب نہیں ہے صبر کا یارا غلام کو

8
شہ نے کہا خوشی ہے بہر حال خاکسار
تم سے جو سو پسر ہوں تو اس راہ میں نثار
پر میں نہ دوں گا رخصت میدان کار زار
اس امر میں تمہاری پھوپھی کو ہے اختیار
راضی ہوں وہ تو داغ انھیں دیکے جائیے
پالا ہے جس نے اس سے رضا لے کے جائیے

9
روکوں گا میں تمھیں یہ نہ کیجو کبھی خیال
صابر خدا کی راہ میں ہے فاطمہؑ کا لال
صدقے ہے نور عین تصدق ہے جان و مال
طفل و جوان و پیر کا حافظ ہے ذوالجلال
ماں کون باپ کون عطا کبریا کی ہے
اولاد ہے تو کیا ہے عنایت خدا کی ہے

10
سو طرح کا ملال ہوا میں نے کچھ کہا
بے جاں حسنؑ کا لال ہوا میں نے کچھ کہا
بھائی کا انتقال ہوا میں نے کچھ کہا
سب باغ پائمال ہوا میں نے کچھ کہا
آنکھوں کا نور جائے کہ گھر بے چراغ ہو
حاضر دل و جگر ہے تمھارا بھی داغ ہو

11
خیمے میں آئے روتے ہوئے اکبرؑ حزیں
چھاتی لگایا ماں کے پھوپھی نے بلائیں لیں
اک آه سرد بھر کے یہ بولا وہ مہ جبیں
نرغے میں ظالموں کے اکیلے ہیں شاہ دیں
روتے ہیں غیر سیّد والا کے حال پر
اماں مقام رحم ہے بابا کے حال پر

12
اعدا کا ظلم، بھائی کا غم، تین دن کی پیاس
بازو شکسته، ضعف بصارت، ہجوم یاس
اب میں ہوں اور کوئی نہیں شاہ دیں کے پاس
اسپر بھی اضطراب نہیں کچھ زہے حواس
گھیرے ہیں سب امام غریب الدّیار کو
تنہا کھڑے ہیں تولے ہوئے ذوالفقار کو

13
تنها کہاں امام، کہاں وہ ہجوم عام
میں یاں ہوں ابتو اور بڑھی ہوگی فوج شام
فریاد ہے کوئی نہیں آتا ہمارے کام
مٹتا ہے صفحہ دو جہاں سے پدر کا نام
مظلوم باپ آنکھوں کے آگے ہلاک ہو
بیٹا جوان ہم سا نہ پیوند خاک ہو

14
تقدیر نے کیا نہ شہادت سے بہرہ یاب
اچھا مریں گے بعد شہ آسماں جناب
ہم بھی نہیں اگر نہیں فرزند بو تراب
ذرّہ کہاں غروب ہوا جب کہ آفتاب
دنیا کا نور نیر اعظم کے ساتھ ہے
اپنی تو زندگی شہ عالم کے ساتھ ہے

15
جب گھر لٹا تو شوکت شاہانہ پھر کہاں
صاحب نہ ہو تو رونق کا شانہ پھر کہاں
اندھیر جب ہو روشنی خانہ پھر کہاں
گل ہو گئی جو شمع تو پروانہ پھر کہاں
ہم ہوں جہاں میں دلبر ختم رسل نہ ہو
بلبل کی زندگی کا مزا کیا جو گل نہ ہو

16
دنیا سے جلد ہم کو اُٹھا لے ہمارا رب
آغوش قبر میں ہو الٰہی ہمیں یہ شب
صدقے ہوں غیر سبط نبی کے قدم پہ سب
بیٹا مدد نہ کر سکے بابا کی ہے غضب
مانع ہیں آپ اور پھوپھی سد راہ ہیں
میرا قصور کچھ نہیں زہرؑا گواہ ہیں

17
مجھ کو تو آرزو ہے کہ سر کو فدا کروں
راہ خدا میں فوج سے تنہا وغا کروں
سر سے حقوق والد ماجد ادا کروں
مالک مرے اگر نہ رضا دیں تو کیا کروں
واں اقتلو الحسینؑ کا اعدا میں شور ہے
پر کچھ ہمارا پالنے والوں سے زور ہے

18
تم دونوں صاحبوں سے مرے اب ہیں ذو سوال
اوّل تو یہ کہ دیجے مجھے رخصت جدال
رکھ لیجے آبروے پسر بہر ذوالجلال
آگے مرے شہید نہ ہو فاطمہؑ کا لال
للہ ہاتھ اٹھائیے آب نور عین سے
اماں ہمیں عزیز نہ کیجے حسینؑ سے

19
ہے دوسری یہ عرض جو رخصت نہیں قبول
جلدی ہو کربلا سے روانا یہ دل ملول
یثرب سے کیا علاقہ ہے بطحا سے کیا حصول
نے جائیں گے نجف نہ سوئے روضۂ رسول
جنگل کی راہ لیں گے گریباں کو پھاڑ کے
کافی ہیں منہ چھپانے کو دامن پہاڑ کے

20
پوچھیں جو دوستان مدینہ مری خبر
که دیجو نہ آئیں گے اب وہ کبھی ادھر
صدقے امام دیں پہ ہوئے سارے نام ور
کچھ اُن سے ہو سکی نہ مدد گاری پدر
بستی بسا کے رن میں شہ کربلا رہے
کنبے سے منھ چھپا کے وہ جنگل میں جا رہے

21
رونے لگا یہ کہ کے جو وہ چودہویں کا ماہ
بنت علیؑ کی آنکھوں میں دنیا ہوئی سیاہ
بھاوج کے منھ پہ پاس سے زینبؑ نے کی نگاہ
گردن ہلا کے ماں نے بھری ایک سرد آہ
بنت علیؑ تو خاک پہ تھرّا کے گر پڑی
باؑنو پسر کے پاؤں پہ غش کھا کے گر پڑی

22
ان کو اٹھا کے خاک سے رونے لگا پسر
بیٹے کے گرد پھر کے یہ بولی وہ نوحہ گر
مجھ کو بھی لے لو ساتھ جو منظور ہے سفر
زینب پکاریں چھوڑ کے ہم کو چلے کدھر
اچھا رضا حسینؑ سے لے لو تو جائیو
کاندھا مرے جنازے کو دے لو تو جائیو

23
کیوں پالنے کا حق یہی ہوتا ہے میں نثار
اللہ واری بھول گئے سب ہمارا پیار
قدرت خدا کی اب نہیں کچھ ہم کو اختیار
بن بیاہے تم ابھی تو ہو اے میرے گلغدار
سہرا دکھا کے مادر پر غم کو چھوڑیو
آگئے دلہن تو صدقے گئی ہم کو چھوڑیو

24
مرتے ہیں اشتیاق میں وہ دن خدا دکھائے
یہ دائی اپنے ہاتھ سے دولھا تمہیں بنائے
غل ہو کہ لو حسینؑ بہو گھر میں بیاہ لائے
اچھا نہ ہم سے آنکھے ملانا دلہن تو آئے
جیتے ہیں گر تو حسرت دل یوں نکالیں گے
اب ہم تمھاری طرح سے پوتے کو پالیں گے

25
اک دن وہ تھا کہ سوتے تھے چھاتی پہ رات بھر
کرتہ وہ پہنے دوڑتے پھرنا ادھر ادھر
یاد آتی ہیں وہ ہنسلیاں وہ کان کے گہر
یا آج تیغ ہاتھ میں ہے دوش پر سپر
غازی وصف شکن ہو سعادت فشان ہو
کیا کام ہم سے نام خدا اب جوان ہو

26
دادا کا مرتبہ دے تھیں رب ذوالجلال
قائم تمہارے سر پہ رہے فاطمہؑ کا لال
قابل ہے رحم کرنے کے واری ہمارا حال
بچپن کی دائیوں کا بھی رکھتے ذرا خیال
کس سے ہو پھر امید اگر تم سے یاس ہو
ابتو تمہیں ہمارے بڑھاپے کی آس ہو

27 
دنیا میں کوئی شخص لگاتا ہے گرشجر
ہوتی ہے یہ امید کہ دے گا کبھی ثمر
بالفرض یہ جہاں میں نہ پھولے پھلے گا گر
خوش ہوں گے اس درخت کے سایہ میں بیٹھ کر
کچھ تو ملے ہمیں بھی ثمر اس نہال کا
صدقے گئی ریاض ہے اٹھارہ سال کا

28
قوت تھیں ہو دل کی تھیں پارۂ جگر
یہ بھی خبر نہیں مجھے کب مر گئے پسر
لاشیں بھی گھر میں آئیں تو پیٹا نہ میں نے سر
میں کہتی تھی جیے یہ مرا غیرت قمر
اکبرؑ تو ہے اگر مرے پیارے نہیں نہیں
روشن ہے گھر میں چاند ستارے نہیں نہیں

29
باتیں یہ کر کے منھ پہ لیا گوشۂ ردا
سر چوب سے پٹک کے کہا وا محمداؐ
بس گر پڑا پھوپھی کے قدم پر وہ مہ لقا
کی عرض روکے اے پھوپھی اماں کروں میں کیا
میں بے وفا نہیں ہوں یہ روشن ہے آپ پر
نرغہ ہے فوج کا مرے مظلوم باپ پر

30
منھ سے بٹائیے تو ردا بہر کرد گار
اچھا نہ جائیں گے سوئے میدان کار زار
چادر ہٹا کے منھ سے یہ بولی وہ دلفگار
میں کون صدقے جاؤں تھیں کو ہے اختیار
اصغرؑ ہو یا کہ تم ہو مجھے سب سے یاس ہے
رخصت گلا کٹانے کی لو، ماں تو پاس ہے

31
اکبرؑ نے ماں کے چہرہ اقدس پہ کی نظر
ماں نے کیا اشارا کہ اے غیرت قمر
تم سے پھوپھی خفا ہیں جھکا دو قدم پہ سر
قربان جاؤں عذر کرو ہاتھ باندھ کر
سر کی نہ کچھ خبر ہے نہ چادر کا ہوش ہے
واری یہ پالنے کی محبت کا جوش ہے

32
جلدی سے ہاتھ جوڑ کے بولا وہ لالہ فام
تقصیر عضو کیجئے اے خواہر امام
بس اب زباں سے کچھ نہیں کہنے کا یہ غلام
میری تو ماں ہیں آپ مجھے کیا کسی سے کام
بندے پہ کی ہے ماں نے یہ شفقت نہ باپ نے
راتوں کو جاگ کر مجھے پالا ہے آپ نے

33
انصاف کیجئے کسے پیاری نہیں ہے جان
اور وہ علی الخصوص کہ جو ہوئے نوجوان
کرتا ہے کوئی باغ جوانی کا رایگان
روتے ہیں پیر بھی جو چھٹے گلشن جہاں
لیکن جہاں سے آج گزرنا ہی خوب ہے
عزت پہ بات آئے تو مرنا ہی خوب ہے

34
اکبرؑ نے یہ کلام کئے جب بہ صد ادب
الفت کا جوش آ گیا بنت علیؑ کو تب
لے کر بلائیں چہرے کی بولی وہ تشنہ لب
کڑہتے ہو کس لئے میں تمھیں روکتی ہوں کب
سچ ہے جہاں میں تم سا کوئی باوفا نہیں
واری تمھارے سر کی قسم میں خفا نہیں

35
کیوں کا نپتے ہو اشک ہیں آنکھوں سے کیوں رواں
تم راست گو ہو سچ ہے تمھارا یہ سب بیاں
لو میں نے دی رضا تمہیں اے میرے نوجواں
تم جانو آگے صدقے گئی یہ تمہاری ماں
یوں تو تمام گھر کو محبت ہے آپ سے
کچھ ماں کا حق بھی کم نہیں ہوتا ہے باپ سے

36
جس شب کو رونے لگے تھے سوتے سے چونک کر
گودی میں لے کے تم کو یہ پھرتی تھی تا سحر
دشمن تمہارے ہوتے تھے ناخوش کبھی اگر
بس جاگنا تھا اور دعائیں تھیں رات بھر
جب تم کراہتے تھے یہ غش کھا کے گرتی تھی
جھولے کے گرد صورت پروانہ پھرتی تھی

37
آنکھیں بچھائیں ماں نے جو تم گھٹنیوں چلے
تلووں سے اس نے دیدۂ حق بیں سدا ملے
نازوں سے، منتوں سے، مرادوں سے تم پلے
صدقے ہوئی کبھی تو لگایا کبھی گلے
مادر نے اپنی عمر مصیبت میں کھوئی ہے
برسوں یہ بی بی ایک ہی کروٹ سے سوئی ہے

38
باؑنو نے ہاتھ جوڑ کے زینبؑ سے یہ کہا
صدقے گئی کنیز کی خدمت کا ذکر کیا
اس قافلہ میں آپ ہیں اب فاطمہؑ کی جا
میں نے بھی دی جو آپ نے بیٹے کو دی رضا
صدقے ہے یہ بھی صورت پروانہ آپ پر
یر کیا کرے کہ آج مصیبت ہے باپ پر

39
یہ ذکر تھا کہ آئے شہنشاہ بحر و بر
لے لیں بلائیں بھائی کی زینبؑ نے دوڑ کر
باؑنو بھی روئی شہ کے قدم پر جھکا کے سر
بولی لپٹ کے بالی سکینہؑ کہ اے پدر
سنتی تھی میں کہ رن سے علمدار آتے ہیں
لو ابتو گھر سے نہر پہ بھیا بھی جاتے ہیں

40
بانؑو کے منھ کو دیکھ کے حضرت نے یہ کہا
کیوں سچ ہے تم نے بیٹے کو مرنے کی دی رضا
وہ چپ ہوئی تو بولے بہن سے شہ ہدا
کہیئے پھوپھی بھتیجوں میں کیا فیصل ہوا
راہیں سب ان کی روکنے کی بند ہو گئیں
سنتا ہوں میں کہ تم بھی رضا مند ہوگئیں

41
ہاتھوں کو جوڑ کر علی اکبر نے عرض کی
اماں نے بھی رضا ہمیں دی اور پھوپھی نے بھی
زہرؑا کی وہ بہو ہیں تو یہ دختر علیؑ
آقا سوال رد نہیں کر تے کبھی سخی
رویا جو میں تو ماں نے گلے سے لگا لیا
مرنے کا اذن دے کے پھوپھی نے جلا لیا

42
عاشق ہیں یہ حضور کی یا شاہ نامدار
مجھ سے ہوں سو پسر تو کریں آپ پر نثار
دیکھی ہیں کس نے بیبیاں ایسی فلک وقار
وہ ہاجرہ کا فخر یہ مریم کا افتخار
سب فاطمہؑ کا صبر ہے خو ہو تو ایسی ہو
بیٹی ہو اس طرح کی بہو ہو تو ایسی ہو

43
ماں نے کہا پسر کی فصاحت تو دیکھیئے
نام خدا زباں کی طاقت تو دیکھئے
زینبؑ یہ بولیں ذہن کی جودت تو دیکھیئے
ہر بات میں ثبوت اجازت تو دیکھیئے
کیا بات بھائی ان کی بھلا بول چال کی
گویا زباں ہے مصحف ناطق کے لال کی

44
رومال رکھ کے آنکھوں پہ بولے امام دیں
تم دوگی رخصت ان کو مجھے یہ نہ تھا یقیں
سچ ہے اجل سے کچھ کسی انساں کا بس نہیں
آیا تھا اتنی عمر ہی لے کر یہ مہ جبیں
بے جا ہے روکنا جو یہ طالب رضا کے ہیں
اے بنت فاطمہؑ یہ کرشمے قضا کے ہیں

45
آیا بنائے ہستی انساں میں جب خلل
رونا ہے بے حصول کہ ہے سعی بے محل
جاتا ہے کوئی آج جہاں سے تو کوئی کل
روؤ کہ خاک اُڑاؤ نہیں چھوڑتی اجل
نے فاطمہؑ رہیں نہ امیر عرب رہے
ہم مشکل جن کے یہ ہیں وہ دنیا میں کب رہے

46
رو کر کہا پسر سے کہ اچھا سدھارئیے
پوشاک تو پہنیے یہ کپڑے اُتاریئے
زینبؑ سے بولے ہاتھ نہ سینے پہ ماریے
شانہ منگا کے گیسوئے اکبرؑ سنواریے
لے آؤ مصطفیٰ کی قبا ان کے واسطے
خلعت رکھا تھا ہم نے اسی دن کے واسطے

47
آنسو بہا کے بانؑوئے ناشاد نے کہا
پروان آج چھڑتا ہے صاحب یہ مہ لقا
لاؤ عمامہ شب معراج مصطفےٰ
ارمان تھا بہت تھیں اکبرؑ کے بیاہ کا
جاتے ہیں پرچھیوں میں انھیں دیکھ بھال لو
دولھا بنا کے بیاہ کی حسرت نکال لو

48
کشتی میں لائی بنت علیؑ بیاہ کا لباس
اکبرؑ یہ ہاتھ جوڑ کے بولے بہ در دو یاس
کپڑے تو یہ نہ پہنوں گا میں اے فلک اساس
تازہ ابھی ہے ماتم عباس حق شناس
ہیں سوگوار ہاتھ میں رومال دیجئے
گودی میں لاکے شال عزا ڈال دیجئے

49
محتاج قبر ہے ابھی لختِ دلِ حسنؑ 
عریاں پڑے ہیں عونؑ و محمدؐ سے گلبدن
ہم کس طرح سے پہنیں یہ شادی کا پیرہن
عباسؑ نامدار نے پایا نہیں کفن
بھائی کے غم میں چاک گریباں ہے شاہ
مر کر کفن ملے یہی جوڑا ہے بیاہ کا

50
تڑپی یہ سن کر زوجۂ عباسؑ نامور
قاسم کی ماں پکاری کہ ہے ہے مرے پسر
کبرؑا نے آہ سرد بھری اک جھکا کے سر
بیٹوں کے غم سے ہل گیا زینبؑ کا بھی جگر
فریاد شاہ دیں کی صدا تا فلک گئی
عمو کا حال سن کے سکینہؑ بلک گئی

51
جب بہر جنگ اکبرؑ شیرین سخن چلے
بانؑو پکاری اے مرے گل پیرہن چلے
واری اُجاڑ کر کے ہمارا چمن چلے
پیچھے جواں پسر کے امام زمن چلے
پردہ اُٹھا جو خیمہ گردوں پناہ کا
اک برج سے طلوع ہوا مہر و ماہ کا

52
خدام تازئی علیؑ اکبر کو در پہ لائے
آنکھوں سے اشک قبلۂ کونین نے بہائے
ہاتھوں کو جوڑ کر علیؑ اکبر قریب آئے
چلائے شہ کہ چھوڑ چلے ہم کو ہائے ہائے
اللہ کتنا شوق شہادت ہے آپ کو
دو چار گام ساتھ تو چلنے دو باپ کو

53
دنیا سے کوچ کرتا ہے تم سا جواں پسر
اے لال قبر تک تھیں پہونچا تو دے پدر
جھک کر قدم کے سمت یہ بولا وہ نامور
تکلیف ہوگی آپ کو یا شاہ بحر و بر
رونے کو ضبط کیجے جگر کو سنبھالیے
ناموس نکلے آتے ہیں گھر کو سنبھالیے

54
شہ نے کہا کہ تم نہ ہوئے جب تو گھر کہاں
بیٹا نہ ہو تو لطف حیات پدر کہاں
اے وقت تم کو روئیں نہ ایسا جگر کہاں
خود بے خبر ہیں ہم کو کسی کی خبر کہاں
گھر تھامے کون تم تو کمر توڑے جاتے ہو
ہم کو سنبھالنے کو کسے چھوڑے جاتے ہو

55
فرزند نے جو روج محمدؐ کی دی قسم
بس تھر تھرا کے بیٹھ گئے قبلہ امم
منھ دیکھ کر پسر کا یہ بولے بہ چشم
اچھا سدھارو خیر نہ جائیں گے ساتھ ہم
پھر اس طرف کی راہ اُدھر جا کے لیجیو
مر جائیں ہم تو جلد خبر آ کے لیجیو

56
روتا ہوا بڑھا سوئے گلگوں وہ گلبدن
گویا چڑھے براق پہ مجوب ذوالمنن
گھوڑا سجا ہوا تھا بہادر کا یا دُلہن
ہر گام پر دکھاتا تھا طاؤس کا چلن
آہو خجل تھے کبک دری کو حجاب تھا
دریا پہ موج تھی تو ہوا پر عقاب تھا

57
پہونچا عجب شکوہ سے رن میں وہ مہ جبیں
کوسوں فروغ حسن سے روشن ہوئی زمیں
آئے رسول حق، یہ ہر اک کو ہوا یقیں
غل تھا یہ نوجواں تو ہے یوسف سے بھی حسین
تصویر سر سے تا بہ قدم مصطفےٰ کی ہے
اس حسن کے بشر بھی ہیں قدرت خدا کی ہے

58
مثل کماں کشیدہ ہیں ابروئے بے نظیر
ارجن بھی جس سے سہم کے ہو جائے گوشہ گیر
سربر نہ ہونے دیں گے عدو کو مزہ کے تیر
ہیں اس کمان و تیر پہ قرباں جوان و پیر
قربان چشم سرمہ کشیدہ کی شان پر
چلّہ چڑہا ہوا ہے کیانی کمان پر

59
ہے جلوہ جبین میں چاند سے دو چند
گیسوئے مشک بیز ہیں یا عنبریں کمند
زیبا ہے اختروں کو جو گردوں کرے پسند
پایا ہے ابروؤں نے عجب رتبہ بلند
ہے عین راستی پہ کجی دل نواز ہیں
آنکھوں پہ کیوں جگہ نہ ملے سرفراز ہیں

60
آنکھوں کو عین کعبہ سمجھتے ہیں حق پرست
کیفیت رحیق محبت سے ہیں یہ مست
صانع نے کر دیا صف مزگاں کا بند و بست
عین الکمال سے انھیں پہونچے نہ تا شکست
مردم میں روشنی ہے اسی نور عین سے
دیکھے کوئی ان آنکھوں کو چشم حسین سے 

61
ہم شکل ہیں جناب رسالت مآبؐ کے
کہتا ہے حُسن خود کہ نثار اس شباب کے
گیسو ہیں یا ہیں ماہ پہ لکّےسحاب کے
رخسار ہیں کہ پھول کھلے ہیں گلاب کے
دونوں سے نور میں مہ و خورشید ماند ہیں
زلفیں گواہ ہیں کہ اندھیرے کے چاند ہیں

62
گلزار حسنؑ سے کوئی دیکھے دہن کا رنگ
اُڑتا ہے غنچۂ و سمن و یاسمن کا رنگ
شرمندہ ہے لبوں سے عقیق یمن کا رنگ
رنگیں بیاں ہیں سب سے جدا ہے سخن کا رنگ
بلبل بھی مدح خواں چمن مرتضیٰ کی ہے
غنچے سے پھول جھڑتے ہیں قدرت خدا کی ہے

63
اللہ رے نور گوہر دندان آبدار
بجلی چمک رہی ہے بدخشاں میں بار بار
الماس صدقے حاصل بجر عدن نشار
ہیں گوہر خزینہ محبوب کردگار
دولت کی ہے اکبرؑ شیریں مقال کو 
ان موتیوں سے عشق ہے زہؑرا کے لال کو

64
روشن ہے دشت گردن نازک کے نورسے
فی الواقعی فزوں ہے ضیا شمع طور سے
موسی دکھاتے ہیں ید بیضا کو دور سے
شیشہ بھرا ہوا ہے شراب طہور سے
گردن بھی بے عدل گلا بے مثال ہے
تکمہ سہیل ہے تو گریباں ہلال ہے

65
ظاہر ہیں ان کے ہاتھوں کی زور آزمائیاں
مثل علیؑ کریں گے صفوں کی صفائیاں
سرکی ہیں دم میں بدر و اُحد کی لڑائیاں
زور ید اللہی سے بھری ہیں کلائیاں
بالا رہا ہے سب سے جہاں میں علیؑ کا ہاتھ
پہونچے یہ واں جہاں نہیں پہونچا کسی کا ہا تھے

66
سینہ خزینۂ کرم و عدل و داد ہے
ہاں لا کلام مصحف ربّ عباد ہے
جو رطب دیا بس اس میں ہے سب اِن کو یاد ہے
ایمان جانتا ہے جو خوش اعتقاد ہے
دولت جو نوحؑ کی ہے سفینے میں ان کے ہے
جو طور پر ضیا تھی وہ سینے میں ان کے ہے

67
وہ سینہ جس کا مصحف اکبرؑ مشبہ بہ
نیزے لگائیں اس پہ لعیں سب غضب ہے یہ
بیداد برچھیوں کی ہو تیروں کا برسے مینھ
سوراخ ہو بدن کی قبا صورت زرہ
دیندار آنکھیں ملتے ہیں دست فقیہ پر
کیا ہاتھ تھے اُٹھے جو نبیؐ کی شبیہ پر

68
کس طرح کوئی وصف سراپا کرے رقم
جلوہ خدا کے نور کا ہے سر سے تا قدم
قطرہ کہاں، کہاں صفت قلزم کرم
مور ضعیف مدح سلیمان ذی حشم
یاں سب تعلیاں شعرا کی فضول ہیں
بس خاتمہ ہوا کہ شبیہ رسولؐ ہیں

69
اس شان سے کھڑے ہیں علی اکبر جوان
اور اُس طرف کھلے ہوئے ہیں فوج کے نشاں
کہتا ہے ابن سعد ستمگار سخت جاں
شبیرؑ کے چراغ کو جلدی بجھاؤ ہاں
صدمہ سفارقت کا امام زماں پہ ہو
دیکھیں حسینؑ اور سر اکبر سناں پہ ہو

70
کہتی ہے فوج سب کہ خدا سے ڈر اے امیر
چپ رہ ارے سٹا نہ یہ تصویر بے نظیر
حاکم کے گر عتاب کا ڈر ہو نہ اے شریر
اس کے قدم پہ جا کے گریں سب جوان و پیر
دنیا میں دوسرا کوئی تجھ سا شقی نہیں
بتلا یہ کون ہے جو ہمارا نبیؑ نہیں

71
تیر سے ہمارے بیچ میں ہے روئے مصطفے
کھا تو قسم، نہیں ہے یہ گیسوئے مصطفے
قاست ہے صاف قاست دلجوے مصطفے
ایسے نہ تھے ملے ہوئے ابروئے مصطفے
سب روشنی جمال رسولؐ زمن کی ہے
جنگل بسا ہوا ہے یہ بو بس بدن کی ہے

72
کیوں ایسے امیر زشت کا ہو مرتکب بشر
ایماں کا جس میں خوف ہو اور آبرو کا ڈر
آنکھوں سے دیکھتے ہیں کہ ہیں سید البشر
اُترا ہے آسماں سے ملک وہ نہیں ہیں گر
بیشک کرم کیا ہے رسالت پناہ نے
تجھ کو تو کور کر دیا ہے محبِّ جاہ نے

73
کہنے لگا یہ تب رؤساء سے وہ فتنہ گر
مجھ سے نشانِ خیر ذرا سن لو سر بسر
ہوتا نہ تھا مگس کا تن پاک تک گذر
سایہ کبھی نہ جسم کا پڑتا تھا خاک پر
ہوتا تھا دھوپ میں جو گذراس جناب کا
رہتا تھا فرق پاک پہ سایہ سحاب کا

74
جس راہ سے گزرتے تھے پیغمبر زمان
پھولوں کی تین روز مہک رہتی تھی وہاں
محبوب کبریا ہیں ارم میں یہاں کہاں
اکبرؑ ہے یہ حسینؑ کا فرزند نوجواں
محبوب کبریا نہیں کوئی ملک نہیں
ہم صورت رسولؐ ہیں کچھ اِس میں شک نہیں

75
بالفرض وہ بنیؐ ہے تو پھر تم کو خوف کیا
فرمان جو اسیر کا، حاکم کی جو رضا
اکثر بہادروں نے رسولوںؐ سے کی وغا
پتھر سے توڑے گوہر دندان مصطفے
درپے رہے جناب رسالت پناہ کے
تلوار ماری فرش پہ شیر الٰہ کے

76
اسلام کو کہتے ہیں ایماں ہے کس کا نام
بندے ہیں زر کے ہم کو نہیں کچھ کسی سے کام
دشمن کی مدح واہ یہ ہے کون سا کلام
ہوتی ہے دیر جاؤ یہ قصّہ کرو تمام
گر یوں کرو گے رحم ہر اک نوعین پر
کیوں کو چھری پھراؤ کے حلق حسینؑ پر

77
اکبر کو غیض آگیا سنتے ہی یہ کلام
دی ابن سعد کو یہ صدا تول کر حسام
یہ کیا کلام کرتا ہے تو او نمک حرام
لیجو زبان سے پھر نہ امام امم کا نام
ان کے قدم پہ جنّ و بشر جان دیتے ہیں
نام حسینؑ صلّ علی کہہ کے لیتے ہیں

78
سن کر صدائے شیر ہٹا فوج سے شریر
میں سے بڑھے تھے یہ کہ چلے اُس طرف سے تیر
صفدر نے لی نیام سے تیغ قضا نظیر
سمٹی زمیں لرزنے لگا آسمان پیر
بجلی عیاں ہوئی غضب کردگار کی
یاد آگئی ہر اک کو چمک ذوالفقار کی

79
پڑھ کر رجز دلیر در آیا سپاہ میں
گویا جھپٹ کے شیر نر آیا سپاہ میں
ہل چل ہوئی جری جدھر آیا سپاہ میں
خیبر کا معرکہ نظر آیا سپاہ میں
بجلی خدا کے قہر کی تھی یا حسام تھی
پہلے ہی وار میں صف اول تمام تھی

80
دوزخ میں ناریوں کے پرے پیش و پس گئے
پانچ اس طرف پہونچ نہ چکے تھے کہ دس گئے
آگے گئے سوار تو پیچھے فرس گئے
جب برق تیغ کوند گئی سر برس گئے
چھایا تھا ابر غم سپہ بد صفات پر
غل تھا کہ اولے پڑتے ہیں کشت حیات پر

81
جوہر شناس تیغ زباں منھ ادھر کریں
تیزی کو حرف حرف کی مد نظر کریں
دشمن ہزار سینے کو اپنے سپر کریں
مصرعے وہ جانگزا ہیں کہ ٹکڑے جگر کریں
بیتوں میں ذوالفقار کی سب آب و تاب ہے
بین السطور تیغ حسینی کی تاب ہے

82
در پے تھی سرکشوں کے جو وہ تیغ جانستاں
گوشوں سے تھی بلند صدائے اماں اماں
ترکشی سے تیر بھاگتے تھے تیر سے کماں
گردن سے سر، رگوں سے لہو اور بدن سے جاں
یارا عقاب تیر کو پرواز کا نہ تھا
رن میں کہیں نشاں قدر انداز کا نہ تھا

83
قبضہ ہر ایک تیغ سے ہر تن سے سر لیا
برچھی سے پھل تو زین فرس سے تبر لیا
ڈھالوں سے پھول لے گئے پھولوں سے زر لیا
اپنا خراج تیغ نے اُن سب سے بھر لیا
بہر حصول جزیہ جو وہ تبغ تُل گئی
اک اک گرہ بندھی ہوئی نیزے کی کھل گئی

84
ترکش وہ جن کو جانتے تھے سب اجل کا گھر
کاٹے ہوئے پڑے تھے وہ ریتی پہ سر بسر
ہر اک عقاب تیر کے ٹوٹے ہوئے تھے پر
طاقت نہ تھی کہ شاخ کماں تک کریں گذر
اس جنگ میں دہن کو نہ سوفار کھولے تھے
طائر ڈرے ہوئے تھے کہ منقار کھولے تھے

85
سرلوٹتے تھے پر چھیوں والوں کے ہر طرف
ٹکڑے پڑے تھے دشت میں بھالوں کے ہر طرف
پامال تھے سوار رسالوں کے ہر طرف
پر کالے اُڑتے پھرتے تھے ڈھالوں کے ہر طرف
خاطر فشاں نہ تھی کسی آفت نشان کی
انبار تھیں کٹی ہوئی شاخیں کمان کی

86
جی سن سنا گئے وہ جدھر سن سے آگئی
گویا سموم، کوہ کے دامن سے آگئی
جلتے ہوئے کباب کی بو تن سے آگئی
چمکی تو الاماں کی صدا رن سے آگئی
کچھ واں فقط نہ فوج ہی آفت رسیدہ تھی
خوں میں زمیں بھی صورت بسمل طپیدہ تھی

87
ثابت نہ تھے بدن پہ کسی تیغ زن کے ہاتھ
اڑتا تھا سر جسے یہ لگاتے تھے تن کے ہاتھ
سب تھک گئے مگر نہ تھکے صف شکن کے ہاتھ
وہ معرکہ رہا اُسی گل پیرہن کے ہاتھ
پہونچا تھا ہاتھ ہاتھ جو دست خدا کا زور
ہر ضرب میں دکھا دیا خیبر کشا کا زور

88
رن میں جمے تھے دلبر ضرغام دیں کے پاؤں
سچ ہے کہیں اُکھڑتے ہیں رکن کیں کے پاؤں
دہشت سے اُٹھ گئے تھے سپاہ لعیں کے پاؤں
تھمتے نہ معرکے میں جو ہوتے زمیں کے پاؤں
جس دم وہ حرب ضرب اسے یاد آتی ہے
یہ زلزلہ نہیں ہے زمین کانپ جاتی ہے

89
دب کر سوار، شام کے لشکر کے رہ گئے
خالی صفوں میں سرد نفس بھر کے رہ گئے
روحیں کہاں کی ڈھیر تن وسر کے رہ گئے
ہر چند جنگ دل تھے یہ مر مر کے رہ گئے
تنہا نہ ریت پر کسی ناکس کی لاش تھی
اک اک شقی کی لاش پہ دس دس کی لاش تھی

90
سر سے عدو کے خوہ جدا، تن سے سر جُدا
شانوں سے ہاتھ، ہاتھ سے تیغ و سپر جدا
سینے سے پسلیاں تو شکم سے کمر جدا
گھٹنوں سے ہر دو پائے ضلالت اثر جدا
ٹکڑے تھے عضو قطع تھا جامہ حیات کا
عالم مرکبات میں تھا مفردات کا

91
جس پر چلی وہ تیغ فنا ہو کے رہ گیا
سر تن سے جسم سر سے جدا ہو کے رہ گیا
بڑھکر تھمے تو حشر بپا ہو کے رہ گیا
گردن سے تا کمر کوئی 'لا' ہو کے رہ گیا
تھا ایک ہاتھ میں سرا سوار زین پر
رہوار کی کٹی ہوئی گردن زمین پر

92
سر سبز سب پہ تھا شجر گلشن رسولؐ
تھے زرد مثل برگ خزاں دیدہ سب جھول
گرتے تھے بار بار یہی تھا ثمر حصول
برچھی سے پھل کمان سے شاخیں سپر سے پھول
زہرا کا باغ اُجاڑ کے راحت سے سوئے تھے
آخر اُگے نہ سب وہی کانٹے جو بوئے تھے 

93
لکھتا ہے آدھم قلم اب سرعت عقاب
نعل اس کے ماہ نو ہیں تو سم رشک آفتاب
پستی میں سیل ہے تو بلندی میں ہے سحاب
سرعت میں برق گرم روانی میں جوئے آب
اڑنے میں اِس فرس کو پرندوں یہ اوج ہے
اک شور تھا قدم نہیں دریا کی موج ہے

94
افزوں ہے زلف حور سے خوشبو ایال کی
دیکھیں تو لیں بلائیں سدا بال بال کی
پریاں خرامِ نازنیں شاگرد چال کی
غصے میں جست شیر کی شوخی غزال کی
وه حسن تن پہ ساز کا نقشہ براق کا
دلدل کے ہاتھ پاؤں تو چہرہ براق کا

95
نازک مزاج و نسترن اندام و تیز رو
گردون سیر باد یہ پیاؤ برق دو
اس کا نہ اک قدم نہ زغندیں ہرن کی سو
دو روز سے نہ کاہ ملی تھی اُسے نہ جو
رفتار میں ہوا تھا اشارے میں برق تھا
سرعت میں کچھ کمی تھی نہ چھل بل میں فرق تھا

96
صرصر سے تند، بو سے سُبک رو، ہوا سے تیز
چالاک فہم و فکر سے، ذہن رسا سے تیز
طاوس و کبک ونسر و عقاب و ہما سے تیز
جانے میں اُڑ کے ہد ہد شہر صبا سے تیز
ذی جاہ تھا سعید تھا فیروز بخت تھا
رہوار کیا ہوا یہ سلیماں کا تخت تھا

97
سمٹا، جما، اڑا، ادھر آیا اُدھر گیا
چمکا، پھرا، جمال دکھایا، ٹھر گیا
تیروں سے اُڑ کے برچھیوں میں بے خطر گیا
برہم کیا صفوں کو پروں سے گزر گیا
گھوڑوں کا تن بھی ٹاپ سے اسکی فگار تھا
ضربت تھی نعل کی کہ سر وہی کا وار تھا

98
جب خوب لڑ چکا شہ دیں کا سرور جان
نکلا اُدھر سے جنگ کو اک شام کا جواں
بدکار و بدسرشت و بدامین وبد زبان
سرہنگ و جنگ جو و سلح شور و پہلوان
غرہ تھا اپنے زور یہ خانہ خراب کو
رستم کو مانتا تھا نہ افرا سیاب کو

99
افزوں تھا دیو سے بھی تن و توش نابکار
قوت میں عمرو عنتر و مرحب کا یادگار
اسفند ریار مصر و نمودار و نام دار
شیر آئے سامنے تو کرے تیر سے شکار
شورش مزاج میں، تو ستم آب و گل میں تھا
نے آنکھ میں حیا تھی نہ رحم اس کے دل میں تھا

100
بار گناه حاکم فاسق تھا خود سر
تھی روسیاہی پسر سعد کی سپر
ذی جوشن شقی کا جو تھا ناخلف پسر
پہنے تھا اس کی تن کی زرہ بر میں بد گہر
ظاہر کماں سے سرکشی، بدنہاد تھی
قبضے میں تیغ بدعت ابن زیاد تھی

101
میداں میں یوں پڑھا رجز اس نے بشد و مد
تھرائے قلب ہل گئی سہراب کی لحد
گرما رہا تھا رخش کو وہ بانی حسد
یاں سے بڑھا سرور دل ضیغم صمد
پڑھتے دعا ملک عقب باد پا چلے
مرحب کے قتل کرنے کو شیر خدا چلے

102
وہ کفر تھا یہ دیں تھے، وہ ظلمت یہ نور رب
یہ رشک آفتاب درخشان وه تیره شب
وه ننگ روزگار تو یہ عزت عرب
یہ خبریں رسولؑ وہ شہ میں ابو لہب
کاذب تھا وہ شقی یہ صداقت نشان تھے
وہ جسم کفر کا تھا یہ ایمان کی جان تھے

103
نازی کو تیز کر کے یہ غازی نے دی صدا
اوخوں گرفتہ کچھ تجھے دعوی ہے گر تو آ
انساں کو اپنی آپ ستایش نہیں روا
قائل ہیں جس کے سب وہ ہمارا ہے مرتبا
ذی قدر میں سعید ہیں عالی جناب ہیں
ذرے بھی جانتے ہیں کہ ہم آفتاب ہیں

104
یوسفؑ نہیں ہے وہ جو کرے دعویٰ جمال
کب بدر نے کہا کہ میں ہوں صاحب کمال
پایا ہے آفتاب نے کیا اوج کیا جمال
کی سرکشی اِدھر کہ اُدھر آگیا زوال
شیطاں کو وصل نار کا، آدم کو نور کا
یہ عجز کا ثمر ہے، وہ پھل ہے غرور کا

105
نظام کسی کے فخر کو ہم مانتے ہیں محب
روشن ہے آفتاب سے اپنا حسب نسب
کس کا ہے جد شفیع امم سیّد عرب
ہم سے بزرگ کوئی نہیں غیر ذات رب
جو دوست ہے خدا کا پسر اس ولی کے ہیں
کافی ہے بس یہ فخر کہ پوتے علیؑ کے ہیں

106
شامی بُڑھا ادھر کو جو بھالا سنبھال کے
صفدر نے دی صدا کہ ذرا دیکھ بھال کے
مہمیز کی فرس کو جو کاوے پہ ڈال کے
رہوار شیر سن گیا آنکھیں نکال کے
سیماب ہو جو گرم تو پھر کیا قرار لے
نزدیک تھا شقی کو فرس سے اُتار لے

107
پیچھے بٹا جھجک کے جو خونخوار کا سمند
آگے بڑھا حسینؑ کا فرزند ارجمند
دونوں طرف نبرد میں نیزے ہوئے بلند
عقدے ہنر کے کھل گئے بندھنے لگے جو بند
لہراتے تھے ہوا سے پھریرے کھلے ہوئے
ذو اژدھے تھے جنگ کے اوپر تلے ہوئے

108
گہ ڈانڈ پر تھی ڈانڈ سناں پر کبھی سناں
اپنوں سے اڑ رہے تھے شرارے کہ الاماں
بر طعن تھی غضب کی تو آفت کی ہر نکاں
طاقت کا جائزہ تھا شجاعت کا امتحاں
یہ بھی عرق میں وہ بھی پسینے میں غرق تھا
پرزور ضرب میں حق و باطل کا فرق تھا

109
کرار کی بندھی ہوئی چوٹیں تھیں سب اِدھر
زخمی بھی گلا تھا کبھی ہاتھ گاہ سر
ہشیار کر کے صید کو جھپٹا وہ شیر نر
نیزے سے کار تیغ لیا واہ رے ہنر
سربر بھلا ہوئے ہیں سخی سے دنی کہیں
پوری کہیں تھی ڈانڈ کہیں تھی انی کہیں

110
گرزے گراں اُٹھا کے بڑھا وہ سیہ در دں
آنکھیں غضب سے سرخ ہوئیں مشل جام خوں
چلتا ہے کوئی سامنے اعجاز کے فسوں
ہر ضرب میں خفیف ہوا خود وہ ذو فنوں
تھا ان کا ہاتھ افضل خدا سے علیؑ کا ہاتھ
بے زخم کھائے ہو گیا چھوٹا شقی کا ہاتھ

111
ظالم نے گرز پھینک کے قبضے میں لی کماں
آیا مثال پیل قوی ہیکل و دماں
چھوڑا شقی نے تیر سہ پہلو کہ الاماں
تھا سر پہ تیغ تول کے شہزادہ جہاں
ضرت تھی یا کہ قہر خدائے قدیر تھا
گوشہ تھانے کماں تھی نہ چلا نہ تیر تھا

112
رخ پھیر کر چلا تھا کہ غازی نے دی صدا
او کج نهاد و سرکش و بدکیش و بے حیا
کیوں سہمگیں ہے کھینچ کے تلوار منھ پہ آ
میداں سے بھاگنا ہے یہ ہے میری خطا
تیغیں پکڑ کے جنگ و جدل پر تلے نہیں
ہم پر تو کچھ ابھی ترے جوہر کھلے نہیں

113
لی زرد رو نے میان سے شمشیر برق دم
دو بجلیاں چمک کے ہوئیں یک بہ یک علم
لکّے سیاہ ابر سپر سے اُٹھے بہم
چالاکیاں دکھانے لگے اسپ خوش فہم
دونوں طرف ہوئی نگ و دو کار زار میں
یہ گرد اڑی کہ چھپ گیا گردوں غبار میں

114
چوٹیں رستم کی چلنے لگیں اور غضب کے وار
کس کس ہنر سے روکتے اس بے ادب کے وار
اس شان سے شفتی پہ چلے تشنہ لب کے وار
یاد آ گئے ہر اک کو امیر عرب کے وار
رخ زرد تھا ہراس سے اس ہرزہ گرد کا
یاں ٹھاٹھ تھا علیؑ ولی کی نبرد کا

115
شوکت وہی شکوہ وہی اور وہی جلال
تیور وہی حواس وہی اور وہی کمال
تیغ و سپر میں شیر الٰہی کی چال ڈھال
دعوی نہ اس پہ کچھ نہ تکبّر نہ قتل و قال
نقشہ دکھا دیا شہ دلدل سوار کا
جب حرب کی تو نام لیا کردگار کا

116
ڈھالوں کے پرزے ہو گئے پیہم رکے جو وار
بھرتا تھا اژدہے کی طرح دم سیاہ کار
دانتوں کو پیس پیس کے آتا تھا بار بار
لیکن نہ بڑھنے دیتا تھا حضرت کا یادگار
بڑھ بڑھ کے یوں وہ ہوتا تھا پسپا دلیر سے
جس طرح زخمی صید دبکتا ہے شیر سے

117
لایا کلام سخت جو لب پر وہ بد زباں
بس آگیا جلال میں شہزادہ جہاں
دست اجل بڑھا کہ اٹھی تیغ جا نشاں
اُڑ کر گیا فرس پہ سمند سبک عناں
گھبرا کے خود اجل کے شکنجے میں آگیا
عصفور شاہباز کے پنجے میں آگیا 

118
نے وہ تہمتنی تھی نہ وہ زور گیو کا
منھ پھر گیا طمانچہ ضیغم سے دیو کا
ظالم شکار بن گیا گیہان خدیو کا
کافر وہ تھا تو ہاتھ بھی مارا جنیؤ کا
نکلی بغل سے تیغ عجب کر و فر کے ساتھ
اک ہاتھ تن کے ساتھ گرا ایک سر کے ساتھ

119
دیکھا جو باپ نے کہ پسر کو ہوئی ظفر
بس جھک گئے زمیں پہ شہنشاہ بحرو بر
سجدے سے سر اُٹھا کے پکارے بہ چشم تر
یارب لڑا ہے تیسرے فاقے میں یہ پسر
قابو میں دل نہیں ہے بہت بیقرار ہوں
ہاں تیرے رحم و لطف کا اُمیدوار ہوں

120
بہتر نہیں ہے اس سے مرے پاس کوئی شے
مایا ہے تو یہ ہے جو بضاعت ہے تو یہ ہے
گذری بهار زیست کی آیا زمان دَے
اب کوئی دم میں عمر کا بھی مرحلہ ہے طے
حرمت سے اس پسر کی شہادت حصول کر
یارب فقیر کا ہے یہ ہدیہ قبول کر

121
مقبول جس طرح ہوئی قربانیٔ خلیلؑ
اس طرح سرفراز ہو یہ بندۂ ذلیل
دنبہ وہاں بہشت سے لائے تھے جبریٔل
میں اس کا ملتجی نہیں اے خالق جلیل
امت بھی بخشی جائے پسر بھی سعید ہو
مقبول ہو اگر یہ ذبیحہ تو عید ہو

122
مصروف تھا دُعا میں اُدھر فاطمہؑ کا لال
ڈوبا ہوا تھا فوج عدد میں وہ نونہال
بڑھ کر وغا کرے یہ کسی کی نہ تھی مجال
لاکھوں سے معرکہ تھا ہزاروں سے تھی جدال
سوکھے تھے ہونٹ رنگ بھی فاقوں سے زرد تھا
بازو تھکا ہوا تھا کلائی میں درد تھا

123
یہ دیر سے لڑے ہوئے وہ فوج تازہ دم
فاقوں کا ضعف، پیاس کا صدمہ، پدر کا غم
ہاتھوں کا زور کم ہوا جا تا تھا دم بہ دم
پر کھیت میں جمے ہوئے تھے شیر کے قدم
آنکھیں تو سرخ غیظ سے تیوری چڑھی ہوئی
طاقت گھٹی ہوئی تھی پہ تہمت بڑھی ہوئی 

124
نکلا پرے سے ایک جفا کار و کینہ خواہ
تھا کید میں خلیفۂ شیطان رو سیاه
چلایا دیکھ کر طرف بارگاہ شاہ
آفت ہے پالنے کی محبت بھی آہ آہ
اس نوجواں کے ہجر میں آخر نکل پڑی
لو گھر سے بنت فاطمہ زہرؑا نکل پڑی

125
تھا عشق سے پھوپھی کے تو واقف وہ لالہ فام
گھبرا گیا حسینؑ کا فرزند نیک نام
گردن پھرا کے جلد نظر کی سوے خیام
منھ پھیرنا تھا آہ کہ تھا موت کا پیام
برچھی کسی کی سینۂ انور پہ چل گئی
دل اور جگر کو توڑ کے باہر نکل گئی

126
گھوڑے پہ ڈگمگانے لگا تھام کر جگر
فرمایا آہ ہم کو دغا کی نہ تھی خبر
سب ہوگئے وہ دستِ بلوریں لہو میں تر
رہوار سے لپٹ گئے ہرنے پہ رکھ کے سر
جز بیکسی نہ تھا کوئی اس ماہ رو کے ساتھ
ٹکڑے کبد کے زخم سے نکلے لہو کے ساتھ

127
لیتا تھا غش میں ہچکیاں وہ چودہویں کا ماہ
جو گرز فرق پاک پہ مارا کسی نے آہ
بیٹھا گلے پہ تیر کہ حالت ہوئی تباہ
رہوار سے گرا پیسر شاہ دیں پناہ
بنت رسولؐ رونے کو منھ ڈھانپنے لگی
تڑپا وہ نوجواں کہ زمین کانپنے لگی

128
سر کاٹ لو یہ غل جو لگے کرنے اشقیا
گردن سے تیر کھینچ کے بابا کو دی صدا
اے نور عین فاطمۂ اے سبط مسطؐفےٰ
اے بحر فیض اے قمر برج ہل اتیٰ
جلد آئیے غلام پر احسان کیجئے
مشکل کو دم نکلنے کی آسان کیجئے

129
جس دم سنی حسینؑ نے یہ جانگزا صدا
صابر اگر چہ تھے پہ کلیجہ اُلٹ گیا
ہاتھوں سے دل کو تھام کے دوڑے برہنہ پا
نعرہ کیا کہ اے علیؑ اکبرؑ کروں میں کیا
مل کر غریب و بیکس و تنہا سے جائیو
آ لے ضعیف باپ تو دنیا سے جائیو

130
ہے ہے مرے شفیق پسر مہرباں پسر
خوش رو پسر، سعید پسر، قدرداں پسر
مادر کا چین باپ کا آرام جاں پسر
کم گو پسر، شہید پسر، نوجواں پسر
منتقل کدھر ہے کوئی بتاتا نہیں مجھے
اے نور عین کچھ نظر آتا نہیں مجھے

131
مجھ کو غریب دشت بلا کہہ کے پھر پکار
اک بار یا شہ دوسرا کہہ کے پھر پکار
اے شیر! سیّد الشہداؑ کہہ کے پھر پکار
صدقے ہو باپ یا اَبَتَا کہہ کے پھر پکار
میری بھی جان تن سے ترے ساتھ جائے گی
مر جاؤں گا یہیں جو نہ آواز آئے گی

132
کچھ ہوش دست وپا کا نہیں بیحواس ہوں
زخمی ہے قلب کشتہ اندوہ و یاس ہوں
غمگیں ہوں مُردہ دل ہوں حزیں ہوں اُداس ہوں
دم توڑو تم تو ہے غضب اور میں نہ پاس ہوں
کیوں کو قرار آئے دل ناصبور کو
لاؤں کہاں سے ڈھونڈ کے آنکھوں نے نور کو

133
ناگاہ آئی حضرت زہرؑا کی یہ صدا
ہے ہے حسینؑ تیرے تڑپنے کے میں فدا
دم توڑتا ہے گود میں میری یہ مہ لقا
جان اس کی تجھ میں اٹکی ہے اے میرے دلربا
دیکھے یہ تم کو تم اسے اک بار دیکھ لو
آؤ پسر کا آخری دیدار دیکھ لو

134
چلائے سر کو پیٹ کے شپیر نامدار
اماں خدا کے واسطے اکبرؑ سے ہو شیار
جو یا ہوں اُن کا میں اُنھیں میرا ہے انتظار
کہہ دیجئے کہ آتا ہے بابا جگر فگار
عاشق کا حال دیکھ لیں کچھ بات کر کے جائیں
دنیا سے کوچ ہے تو ملاقات کر کے جائیں

135
دوڑےیہ بات کہہ کے جو سلطان بحر و بر
بیٹے کی لاش باپ نے دیکھی لہو میں تر
اُٹھا یہ دل میں درد کہ خم ہو گئی کمر
دیکھا جو زخم منھ کے قریب آگیا جگر
تڑپے جو گر کے اور تڑپ کر ٹھہر گئے
غل پڑ گیا صفوں میں کہ شپیرؑ مر گئے

136
ہوش آیا تین ساعت کامل کے بعد جب
دیکھا کہ مٹ رہی ہے شبیہ رسولِؐ رب
آنسو بہا کے رکھ دے بیٹے کے لب پہ لب
چلاتے تھے کہ چھوڑ چلے ہم کو ہے غضب
دل سے گلے لپٹنے کی حسرت نکال دو
باہیں اُٹھا کے باپ کے گردن میں ڈال دو

137
بابا سے کوئی بات تو اے مہ لقا کرو
غفلت کا وقت یہ نہیں ذکر خدا کرو
اینٹھی ہے گر زبان تو آنکھوں کو وا کرو
صدقے پدر اشارے میں مطلب ادا کرو
دادی کے پاس چشمۂ کوثر پہ جاتے ہو
حوروں سے باتیں ہوتی ہیں جو مسکراتے ہو

138
اکبرؑ نے آنکھیں کھول دیں دیکھا رخ پدر
گالوں پہ اشک آنکھوں سے ٹپکے اِدھر اُدھر
فرمایا شہ نے زانو پہ رکھ کر سر پسر
روتے ہو کس کے واسطے اے غیرت قمر
یاں سے اٹھا کے آل پیمبر میں لے چلوں
غم ماں کا ہے تو آؤ تمھیں گھر میں لے چلوں 

139
کی عرض محلت اتنی کہاں ہے شہ آلم
اب کیجے قبلہ رو کہ نکلتا ہے تن سے دم
دولت ملی کہ دیکھ لئے آپ کے قدم
غیر الہ غم فراق مجھے کچھ نہیں ہے غم
ساتھ آئے تھے جو چاہنے والے وہ دور ہیں
روتا ہوں اس لئے کہ اکیلے حضور ہیں

140
شہ نے کہا مرے لئے بیٹا نہ روؤ بس
ہو گیا جہاں سے جانے میں تھوڑا سا پیش و پس
دنیا کی آرزو ہے نہ جینے کی کچھ حوس
میرے لئے ہے اب دم خنجر ہر اک نفس
اکبر ترے الم سے جگر چاک چاک ہے
جب تو نہو تو باپ کے جینے پہ خاک ہے

141
بتلاؤ کس امید پر یہ نیم جان جیئے
افسوس شیر قتل ہوا در ناتواں جیئے
دنیا میں جس کا تم سا نہ کڑیل جواں جیئے
وہ باپ کس طرح جیئے کیونکر وہ ماں جیئے
پہلے نہ ہم گزر گئے شرمندگی یہ ہے
ہم دونوں ایک ساتھ مریں زندگی یہ ہے

142
یہ بات سُن کے لینے لگا ہچکیاں پسر
سوکھی زباں دکھائی کہ پیاسا ہوں اے پدر
زردی اجل کی چھا گئی چہرے پہ سر بہ سر
دو بار لی کراہ کے کروٹ اِدھر اُدھر
دنیات سے انتقال ہوا نور عین کا
ہنگام ظہر تھا کہ لٹا گھر حسینؑ کا

143
نکلی ادھر تو جسم سے اکبرؑ کی جان زار
یاں بیبیاں ہوئیں در خیمہ پہ بیقرار
فضّہ پکاری ڈیوڑھی سے بڑھ کر یہ ایکبار
اکبر پہ کیا گزر گئی اے شاہ نامدار
چھریاں غم و الم کی کلیجے پہ چلتی ہیں
جلد آئے کہ حضرت زینبؑ نکلتی ہیں

144
گھبرا کے شاہ دیں نے اٹھائی پسر کی لاش
لپٹائے تھے کلیجے سے لخت جگر کی لاش
لائے قریب خیمہ جو اس سیم بر کی لاش
غل پڑ گیا کہ آتی ہے رشک قمر کی لاش
زہرؑا کی بیٹیاں جو کھلے سر نکل پڑیں
سب بیبیاں خیام سے باہر نکل پڑیں

145
سر ننگے شہ کے گرد تھیں سیدانیاں تمام
تھے بیچ میں شہید کا لاشہ لئے امام
بانؑو پکارتی تھی کہ یا شاہ تشنہ کام
جیتا ہے یا جہاں سے گیا میرا لالہ فام
منکا ڈھلا ہے ہونٹوں پہ سوکھی زبان ہے
اے جان فاطمہؑ مرے بچے میں جان ہے

146
زینبؑ تڑپ تڑپ کے یہ کہتی تھی بار بار
یہ لاش میری گود میں دیجے بہن نثار
طاقت نہیں ہے آپ میں یا شاہ نامدار
صدقے گئی لرزتا ہے فاقوں سے جسم زار
شہ کہتے تھے یہ کام ہے مجھ خستہ جان کا
تجھ سے بہن نہ اٹھے گا لاشہ جوان کا

147
لاشہ پسر کا خیمے میں لائے امام پاک
مسند رسول حق کی بچھائی یہ روئے خاک
شہ نے لٹا کے لاش جو کی آہ درد ناک
دل بیبیوں کے ہو گئے سینے میں چاک چاک
پہلے گماں تھا غش ہیں وغا کر کے آئے ہیں
آخر یقین سب کو ہوا مر کے آئے ہیں

147
لاشے کے پاس ہائے پسر کہ کے ماں گری
ہاتھوں سے دل پکڑ کے پھوپھی نیم جاں گری
دل پر ہر اک کے برق غم نوجواں گری
غش ہو کے یاں گری کوئی اور کوئی واں گری
چھوٹی بہن جو لاشے سے آکر لپٹ گئی
اک حشر ہو گیا صف ماتم اُلٹ گئی

148
بس اے انیس اب نہیں آگے بیاں کی تاب
لکھوں حرم کے بین تو ہوتی ہے اک کتاب
گر قدرداں میں کم تو نہ کر اتنا اضطراب
جلدی مدد کریں گے شہ آسماں جناب
تو ذاکر حسین علیہ السلام ہے
تیری انھیں کو فکر ہے جن کا غلام ہے


سلام

کوئی انیس کوئی آشنا نہیں رکھتے
کسی کی آس بغیر از خدا نہیں رکھتے
نہ روئے بیٹوں کے غم میں حسینؑ واہ رے صبر
یہ داغ، ہوش بشر کے بجا نہیں رکھتے
کسی کو کیا ہو دلوں کی شکستگی کی خبر
کہ ٹوٹنے میں یہ شیشے صدا نہیں رکھتے
حسینؑ کہتے تھے سوئیں گے پاؤں پھیلا کر
سوائے قبر کوئی اور جا نہیں رکھتے
سوائے کوثر و تسنیم و خلد و باغ بہشت
یہ اشک ہیں وہ گہر جو بہا نہیں رکھتے
یہ غل تھا دیکھ کے رخسارۂ علی اکبرؑ
فلک پہ شمس و قمر یہ ضیا نہیں رکھتے
ابو تراب سے جو پیشوا کے پیرو ہیں
قدم بھی خاک پہ وہ بے رضا نہیں رکھتے
قناعت و گہر و آبرو و دولت دیں
ہم اپنے کعبۂ خالی میں کیا نہیں رکھتے
فشار قبر کا ڈر ہو تو اُن کو ہو جو لوگ
کفن میں صرّۂ خاک شفا نہیں رکھتے
ہمیں تو دیتا ہے رازق بغیر منت خلق
وہی سوال کریں جو خدا نہیں رکھتے
فقیر دوست جو ہو ہم کو سرفراز کرے
کچھ اور فرش بجز بوریا نہیں رکھتے


قطعہ

غم حسینؑ کے داغوں سے دل کرو روشن
خبر لحد کے اندھیرے کی کیا نہیں رکھتے
مسافر و شب اول بہت ہے تیرہ و تار
چراغ قبر ابھی سے جلا نہیں رکھتے
وہ لوگ کون سے ہیں اے خدائے کون و مکاں
سخن کو کان سے جو آشنا نہیں رکھتے
خدا نے آیۂ تطہیر جن کو بھیجا تھا
وہ پردہ دار سروں پر ردا نہیں رکھتے
نہ لوٹو آل کو اعدا سے کہتی تھی فضّہ
نبیؐ کی روح سے بھی تم حیا نہیں رکھتے
سکینہ کہتی تھی کیوں کہ نہ دم گھٹے اماں
وہاں ہیں بند جو حجرے ہوا نہیں رکھتے
غش آیا راہ میں جس دم تو کہتے تھے سجّادؑ
وہ درد ہیں جو اُمید شفا نہیں رکھتے
تپ دروں غم فرقت، دم پیاده روی
مرض تو اتنے ہیں اور کچھ دوا نہیں رکھتے
فلک پہ شور تھا کٹتا ہے حلق پاک رسولؐ
حسین تیخ کے نیچے گلا نہیں رکھتے
جہاز آلِ نبیؐ کیا بچے تباہی سے
تلاطم ایسا ہے اور ناخدا نہیں رکھتے
حسینؑ تیغوں کے آگے سے کس طرح ہٹتے
بڑھا کے پیچھے قدم پیشوا نہیں رکھتے
گلوئے اصغر معصوم و تیر واویلا
یہ ظلم وہ ہیں کہ جو انتہا نہیں رکھتے
شہادت پسر فاطمہؑ کا ہے یہ آلم
کہ تاب ضبط رسولؐ خدا نہیں رکھتے
فقط حسینؑ پہ یہ تفرقہ پڑا ورنہ
کسی کی لاش کو سر سے جدا نہیں رکھتے
انیسؔ بیچ کے جان اپنی ہند سے نکلو
جو توشۂ سفر کربلا نہیں رکھتے
