www.emarsiya.com

در پیش ہوا جبکہ سفر سبط نبی کو
تشویش تھی فرزند رسول عربی کو
بلوا کے الگ حضرت عباس علی کو
فرمایا کہ کچھ کہنا ہے حیدر کے وصی کو
بہتر نہیں تم سے کوئی، غم خوار ہو میرے
عاشق ہو، برادر ہو، وفادار ہو میرے

تم میرے ہر اک امر کے ہو مالک و مختار
تم جاں کی مری جان ہو عباس وفادار
لکھا ہے مجھے حاکم کوفہ نے بہ تکرار
مشتاق ہیں ہم آپ کے یا سید ابرار
بلواتے ہیں ہم آپ کو آپ آتے نہیں ہیں
مشتاق جو ہو وے اسے ترساتے نہیں ہیں

اور بلکہ سوا اس کے یہ ارقام کیا ہے
القصہ بلانے ہی کا مضمون لکھا ہے
بھائی کہو کیا کہتے ہو اب مشورہ کیا ہے؟
جانا مجھے ہر طرح مناسب ہے روا ہے
کچھ اپنی مصیبت کا نہیں مجھ کو الم ہے
پرنانا کے روضے سے جُدا ہونے کا غم ہے

عباسؑ نے کی عرض، کہ یا شاہ بجا ہے
بندہ ہوں میں حضرت نے سرافراز کیا ہے
آقا مرے میں دخل دوں مقدور مرا ہے
پر آپ کے فرمانے سے کہتا ہوں دغا ہے
دشمن ہیں، ستمگر ہیں، جفا کا رہ ہیں، کوفی
آقا مرے، مولا مرے ! مکّار ہیں کوفی

اور اس کے سوا دن یہ سفر کے نہیں حضرت
بچے کئی ہمراہ ہیں گرمی کی ہے شدت
کس درجہ ہے خورشید کی ان روزوں تمازت
کیا محملوں میں بیبیوں کی ہووے گی حالت
سایہ نہیں، جنگل میں کدھر جائیں گے بچے
گرمی جو بہت ہو گی تو مر جائیں گے بچے

عباس سے یہ سنتے ہی رونے لگے سرور
فرمایا کہ جو کہتے ہو سچ ہے یہ برادر
پر کیا کروں اب یہاں میرا رہنا نہیں بہتر
اس شہر سے اب کوچ کرونگا میں مقرر
بیعت کے مقر ہیں وہ مجھے جانا روا ہے
اور ہو گا وہی جو میری قسمت میں لکھا ہے

پھر رو رو کے عباس سے بولے شہ والا
عباس علی ہے کہو کیا قصد تمھارا
ہے رہنے کی مرضی کہ ہے چلنے کا ارادہ
تب دست ادب جوڑ کے حضرت سے وہ بولا
میں ساتھ ہی جاؤنگا جدھر جاتے ہو آقا
کیا حق میں یہ عباس کے فرماتے ہو آقا

پھر شہ سے یہ رو رو کے لگا کرنے وہ تقریر
آزردہ ہو کیوں بھائی سے کیا حضرت شبّیر!
فرمائیے بندے سے ہوئی کون سی تقصیر
فدوی تو غلام آپ کا ہے اے شہِ دلگیر!
ہے آرزو مجھ کو کہ نشار آپ پہ ہوں میں
آقا میرے اس شہر میں کیا رہ کرے کروں میں

یا شاہ جہاں جاؤ گے میں ساتھ چلونگا
کچھ دکھ بھی کوئی تم پہ پڑیگا وہ سہونگا
جنگل میں رہو گے تو میں جنگل میں رہونگا
گر آگ میں کہیے گا تو میں کود پڑونگا
ایک عمر سے یہ نقش ہے سینہ پہ ہمارے
ہم خون بہا دینگے پسینہ پہ تمھارے

پھر جوڑ کے ہاتھوں کو گرا شہ کے قدم پر
اور عرض کی تقصیر میری بخش دیں سرور
شبیر نے تب جلدی سے سر اس کا اُٹھا کر
فرمایا کہ کیا کہتے ہو قربان برادر!
میں تجھ سے خفا ہو نگا تیرا دھیان کدھر ہے
عباس تیرے دل کی مرے دل کو خبر ہے

عباس کو تب شاہ نے چھاتی سے لگایا
بوسے لیے ہاتھوں کے بہت پیار جو آیا
پھر بھائی کو رو رو کے یہ شفقت سے سنایا
اس شہر میں رہنے کا نہیں زہرا کا جایا
اس بات سے لوگوں کو خبر دار کرو تم
اسباب مرے کوچ کا تیار کرو تم

عباس تو باہر گئے حضرت سے یہ سُن کر
یوں دل میں لگا سوچنے تب نائب حیدر
عباس کہیں مجھ سے ہوا ہو نہ مکدر
خلعت اُسے کیا دیجیے کہ خوش ہووے برادر
باقی نہیں کچھ پر ہے علمداری کا عہدہ
خلعت سے بھی بہتر ہے علمداری کا عہدہ

پھر سوچ کے زینب سے کہا آؤ میرے پاس
وہ آئی تو بھائی سے کہا حال بصد یاس
فرمایا، وہ آزردہ نہ ہو ہے یہی وسواس
دیتا علم اس کو، پہ تمھارا ہے مجھے پاس
راضی نہ ہو گر تم تو علم اس کو نہ دوں میں
تم جس کو کہو اس کو علمدار کروں میں

سُن کر کہا زینب نے کہ یا سید ابرار
میرے بھی علم کے بھی ہو بھائی تمھیں مختار
اس بات میں ہر گز میں نہیں کرنے کی تکرار
راضی ہوں میں عباس علی ہووے علمدار
ذی حق تھے، علمدار جو ہوتے مرے بیٹے
تھے جعفر طیار کے پوتے میرے بیٹے

لیکن تمھیں ہر طرح سے اب ہے یہی بہتر
عباس کو دیجے علم اے سبط پیمبر
وہ غیر نہیں ہے خلف ساقی کوثر
ذی بندہ علمداری ہے عباس علی پر
دنیا میں مرے بھائی کا ثانی کوئی کب ہے
عباس علی فخر شجاعان عرب ہے

زینب سے یہ سنتے ہی علم اپنا منگایا
اور حضرت عباس کو باہر سے بلایا
وہ آیا تو رو کر اُسے چھاتی سے لگایا
پھر دے کے علم اس کو یہ حضرت نے سُنایا
لو تم کو مبارک ہو، علمدار ہوئے تم
عباس علی جعفر طیار ہوئے تم

خوش ہو کے وہ آنکھوں کو لگا ملنے علم پر
نہوڑا دیا سر گوشہ بیکس کے قدم پر
کی عرض کہ حضرت نے عنایات کی ہم پر
قربان علمدار ہو اس لطف و کرم پر
بندے کو جو حضرت نے علم اپنا دیا ہے
اُس ذرّہ نا چیز کو خورسند کیا ہے

پھر عرض کی، جو آپ نے فرمایا تھا یا شاہ
سب لوگوں کو اس بات سے میں کر چکا آگاہ
حاضر در دولت پہ ہیں سب چلنے کو ہمراہ
یہ سن کے لگا کہنے وہ ابنِ اسد اللہ
آمد ہوئی اب دل پہ میرے رنج والم کی
لو محملیں منگواؤ سواری کو حرم کی

پھر گھر میں گئے روتے ہوئے سید ابرار
دیکھ اس کے تئیں بیبیاں گھبرا گئیں ایک بار
اور پوچھا یہ کیا ہے خلف حیدر کرار
شہ بولے کہ صغرا کے لیے ہوں میں دل افگار
جاتا ہوں میں گر یہاں نہ مجھے پائیگی صغرا
سر پیٹتے ہی پیٹتے مر جائیگی صغرا

جلدی چلو ہے کوچ کا تیار سرانجام
صغرا کو یہیں چھوڑ دو بیمار ہے ناکام
جب اس نے سنا غش میں لیا شہ نے میرا نام
گھبرا کے وہ بستر سے اُٹھی جلد عصا تھام
صغرا کی نظر جونہی پڑی شاہ اُمم پر
بس دوڑ کے وہ گر پڑی حضرت کے قدم پر

پھر بولی میں قربان ہوں کیوں روتے ہو بابا
میں اچھی ہوں کیوں رو کے میرا نام لیا تھا
کیوں کہتے تھے تم گھر میں رہے فاطمہ صغرا
صدقے گئی، بتلاؤ کہاں کا ہے ارادا؟
مہماں جہاں جاؤ گے وہاں میں بھی چلونگی
بابا میں اکیلی نہ رہونگی نہ رہونگی

کیوں روتی ہیں سب بیبیاں سامان یہ کیا ہے
اور ڈیوڑھی پہ بھی سنتی ہوں ایک شور مچا ہے
بیماری سے اے بابا میرا حال بُرا ہے
کل سے تو بخار آج نہیں مجھ کو چڑھا ہے
جلدی کہو بیمار موئی جاتی ہے بابا !
اس حول سے تپ مجھ کو چڑھی آتی ہے بابا !

صغرا سے یہ سن بیبیاں رونے لگیں ساری
شبیر نے فرمایا نہ رو اے مری پیاری!
قربان یہ بابا ہوا، غربت پہ تمھاری
جانے دو ہمیں اگر تمھیں خاطر ہے ہماری
پھو پھیوں سے بھی، بہنوں سے بھی مادر سے بھی مل لو
اکبر سے بھی عباس دلاور سے بھی مل لو

یہ شہ نے جو فرمایا تو صغرا ہوئی لاچار
اور بولی کہ بابا میں نہیں کرنے کی تکرار
اب نام نہیں لینے کی جانے کا یہ بیمار
رخصت بھی کیے جائیے یا سید ابرار
دل لشکر غم نے کیا پامال ہمارا
سن لیجیے گا ہوئے گا جو حال ہمارا

اب یہاں سے ہے یہ راوی جاں سوز نے لکھا
داخل ہوئے جب دشت بلا میں شہ والا
اور چاہا کہ استادہ ہوں خیمے لب دریا
کیا دیکھا کہ دریا پہ ہیں یہ کہہ رہے اعدا
ہم پانی یہاں سبط پیمبر کو نہ دیں گے
پانی خلف ساقی کوثر کو نہ دیں گے

جس دم یہ سنی حضرت عباس نے تقریر
تب چیں بہ جبیں ہو کے پکڑ ہات میں شمشیر
بولا کہ یہ کیا کہتے ہو اے فرقہ بے پیر!
ہم کہتے ہیں واللہ یہیں اُترینگے شبیر
اس نہر یہ خیمہ ہمیں تم کرنے نہ دو گے!
دیکھیں گے کہ تم پانی ہمیں بھرنے نہ دو گے؟

حضرت نے سنی جبکہ علمدار کی گفتار
اور دیکھا کہ غصہ میں ہے عباس علمدار
تب ہاتھ پکڑ بھائی کا بولے شہ ابرار
عباس مرے سر کی قسم مت کرو تکرار
بس صبر کرو، راضی خدا ہوئے گا بھائی
دریا پہ نہ اترینگے تو کیا ہوئے گا بھائی

پانی نہیں دیتے، تو پیاسے ہی مرینگے
واللہ کہ اب پانی کا ہم نام نہ لیں گے
اب آئے یہاں ظلم جو ہووے گا
سہینگے بھائی چلو ریتی ہی پہ ہم خیمہ کریں گے
کچھ بولنا لازم نہیں تکرار نہیں ہے
واللہ کہ پانی مجھے درکار نہیں ہے

اعدا اسے پھر اس طرح سے کہنے لگے حضرت
ایک رات کی میں تم سے طلب کرتا ہوں مہلت
ہے اس سے یہ مطلب کہ کروں حق کی عبادت
موجود ہوں میں صبح کو اے قوم شقاوت
یہ سُن کے عدو کہنے لگے ابن علی سے
اک رات کی مہلت تمھیں دی ہم نے خوشی سے

اعدا سے یہ سنتے ہی چلے سبط پیمبر
ہمراہ ہوئے بھائی کے عباس دلاور
اور ریتی پہ استادہ کیا خیمہ کو جا کر
اس رات کو مشغول عبادت رہے سرور
مشتاق جو تھے سید ابرار سحر کے
جو اتنے میں ظاہر ہوئے آثار سحر کے

رکھ ہاتھ سے تسبیح، اُٹھا زہراؑ کا پیارا
اکبر نے کہا فوج اُدھر اب ہے صف آرا
یہ سُن کے تب عباس کو حضرت نے پکارا
جلدی کہو لشکر مرا تیار ہو سارا
گو فوج مری کم ہے بہت پر میں لڑونگا
واللہ کہ بے دین کی بیعت نہ کرونگا

عباس نے کی عرض کہ سب ہو گئے تیار
حضرت نے کہا لاؤ میرے جنگ کے ہتھیار
ہتھیار لگا جنگ کے روئے شہ ابرار
ایک ایک سے رخصت ہو ایک ایک کا دلدار
رخصت ہوئی زینب بھی جو دلبند علی سے
ایک غل سا اُٹھا خیمہ ناموس نبیؐ سے

روتے ہوئے خیمہ سے برآمد ہوئے سرور
صف باندھ کے سب لوگوں نے تسلیم کی جھک کر
گھوڑے پہ چڑھا تب خلف ساقی کوثر
کھونے علم آگے چلے عباس دلاور
ہر چند کہ کم تھا شہ ابرار کا لشکر
پر دیکھ اُنھیں تھرا گیا کفار کا لشکر

دہشت سے جو گھبرا گیا وہ فرقۂ بے پیر
کچھ بن نہ پڑی چلنے لگے نیزہ و شمشیر
مارے گئے آخر رفقائے شہ دلگیر
پھر شہ کے عزیزوں نے بھی کی جنگ کی تدبیر
زینب کے پسر لے کے رضا ایسے لڑے تھے
میدان میں کشتوں ہی کے ستھراؤ پڑے تھے

زینب کے کبھی بیٹیوں کا غم کھاتے تھے سرور
گہہ لاش سے قاسم کی لپٹ جاتے تھے سرور
بیتاب کبھی ہو کے یہ فرماتے تھے سرور
اور آنسو کبھی آنکھوں میں بھر لاتے تھے سرور
غم مرنے کا ان کے کوئی پوچھے مرے دل سے
افسوس جدا ہو گئے سب، ابنِ علی سے

عباس نے یہ حال جو شبیر کا دیکھا
دل میں کہا سر اپنا بھی اب دیجیے کٹوا
نہ عون و محمد ہیں نہ قاسم سا بھتیجا
سب ساتھی گئے زیست کا اب لطف رہا کیا
عباس علی وقت تو مر جانے کا اب ہے
اکبر کو رضا مل گئی رن کی تو غضب ہے

یہ سوچ کے روتے ہوئے حضرت کے گئے پاس
اور ہاتھوں کو یہ جوڑ کے کی عرض بصد یاس
رخصت کو یہ آئے ہیں، ہوا شاہ کو وسواس
گھبرا کے لگے کہنے کہ کیوں آئے ہو عباس؟
رخصت کے علاوہ جو کہو گے میں کرونگا
عباس مگر رن کی رضا تم کو نہ دونگا

عباس نے کی عرض کہ اے سبط پیمبر
ایک دم بھی ٹھہرنا یہاں دشوار ہے ہم پر
منھ دیکھے علمدار کھڑا، قتل ہو لشکر
شرمندگی اب ہوتی ہے اے نائب حیدر
رخصت سے سرافراز بھی اب کیجے مجھ کو
آقا مرے اب رن کی رضا دیجیے مجھ کو

شہ نے کہا بھائی یہ نہیں ہونے کا زنہار
واللہ کہ ہو جاؤنگا میں بیکس و ناچار
یہ سنتے ہی چُپ ہو گئے عباس علمدار
اور روتے ہوئے واں سے چلے خیمہ کو ایکبار
کہتے تھے کہ کس سے کہوں اس وقت جو غم ہے
واللہ کہ رخصت کے نہ ملنے کا الم ہے

یہ کہتا ہوا وہ در خیمہ پہ جو پہنچا
ڈیوڑھی پہ کھڑی روتی تھی عباس کی زوجا
گھبرا کے لگی پوچھنے کیوں روتے ہو شاہا
جلدی کہو صاحب کہ دھڑکتا ہے کلیجا
وہ بولے کسی طور سے رخصت نہیں ملتی
صاحب مجھے مرنے کی اجازت نہیں ملتی

یہ سنتے ہی بس رونے لگی زوجہ عباس
عباس نے تب رو کے کہا اس سے بصد یاس
میداں کی اجازت سے تو اب ہو گئے بے آس
جو مانگوں میں وہ دو جو ہمارا ہے تمھیں پاس
وہ بولی کہ جو کچھ تمھیں درکار ہے صاحب
جو چیز ہے اس کے تمھیں مختار ہو صاحب

یہ سنتے ہی رونے لگے عباس علم دار
بی بی سے لگے کہنے کہ اے بیکس و غم خوار
دے دیجو مجھے، ہے جو محمدؐ ترا دلدار
شاید اسے میدان کی رضا دیں شہ ابرار
ہوگا جو پسر شاہ یہ قربان تمھارا
زہرا پہ بڑا ہوئے گا احسان تمھارا

شوہر سے یہ سنتے ہی وہ بی بی گئی گھبرا
اور دل میں لگی کہنے کہ ہے ہے میں کروں کیا
پر کچھ نہ کہا بولی کہ صدقے گئی اچھا
لاتی ہوں میں اب دیر نہیں کرنے کی اصلا
ہر چند بڑا ہوویگا صدمہ مرے جی پر
صدقے کیا اس کو بھی حسین ابنِ علی پر

یہ کہہ کے گئی روتی ہوئی خیمے کے اندر
تھا کھیل رہا ساتھ سکینہ کے وہ دلبر
لے لے کے بلائیں کہا صدقے گئی مادر
یہاں آؤ تمھیں باپ نے بلوایا ہے باہر
صدقے گئی اب کھیل میں مشغول نہ ہو تم
عباس بلاتے ہیں میرے ساتھ چلو تم

یہ سُن کے لگی کہنے سکینہ، کہ چچی جان
کیا پانی چچا لائے ہیں، میں تم پہ ہوں قربان
بھائی کو کھڑی ڈیوڑھی پہ بلواتی ہیں اس آن
دیں تھوڑا سا مجھ کو بھی کہ ہوں پیاس سے ہلکان
پیاسی ہوں یہ اس دم کہ قلق ہوتا ہے مجھ کو
کیا فکر مری کچھ نہیں، عباس علی کو

وہ بولی کہ عباس اگر پانی بھی پاتے
میں صدقے گئی پانی کو وہ تم سے چھپاتے
بیٹے سے بھی پہلے وہ تمھیں لا کے پلاتے
ہے کام ضروری جو محمد کو بلاتے
جانے دو ا نھیں تم وہ اگر پائیں گے پانی
سب بچوں سے پہلے تمھیں پلوائیں گے پانی

یہ کہہ کے اسے رو برو عباس کے لائی
بیٹے کی محبت سے مگر چھاتی بھر آئی
رورو کے علم دار کو یہ بات سنائی
والی مرے موجود ہے یہ میری کمائی
غم کھانے کا اب میرے نہ کچھ دھیان کرو تم
زہراؑ کے پسر پر اسے قربان کرو تم

بی بی سے یہ کہہ رونے لگا شہ کا علم دار
فرمایا محمد سے ادھر اُ میرے دلدار
وہ آیا تو بندھوائے اُسے جنگ کے ہتھیار
تھی ہاتھ میں چھوٹی سی سپر چھوٹی سی تلوار
پھر پیار سے بولے مرا منہ دیکھتے کیا ہو
چھوڑو مری اُلفت میرے آقا پہ فدا ہو

پھر بولیں کہ جو میں کہوں سُن لو اسے بیٹا
میدان کی رخصت تمھیں گر دیں شہ والا
اس فوج سے تم لڑیو کہ ہو نام تمھارا
کس شیر کے پوتے ہو نہ گھبرائیو اصلا
اعدا سے کیے جائیو تکرار مری جان
مت دیکھیو پانی کو خبردار مری جان

یہ کہہ کے چڑھایا اسے گھوڑے پہ پکڑ ہات
خدمت میں گئے شاہ جو بیٹے کو لیے سات
اور دست ادب جوڑ کے شہ سے کہی یہ بات
مجھ کو تو اجازت نہ ملی قبلہ حاجات
رخصت اسے دیجیے یہ کمر باندھے کھڑا ہے
اب چھوٹ غلام آپ کا رخصت کو اڑا ہے

گھبرا کے لگے بھائی سے کہنے شہ والا
کیوں لائے محمد کو یہاں تم، یہ کیا کیا
عباس علی کہنے لگے اے میرے آقا
مجھ کو نہ رضا رن کی ملی، اس کو ہوں لایا
رخصت نہ اسے دو گے تو غم کھائیگا عباس
واللہ خجالت سے ہی مرجائے گا عباس

روتے ہوئے تب خیمے میں لائے اُسے حضرت
پہنایا محمد کو سرافرازی کا خلعت
رو رو کے وہ بچہ ہوا اک ایک سے رخصت
آخر کو چلا وہ سوئے میدانِ شہادت
کہتے چلے عباس مری جان محمدؐ
ہو جائیو تم شاہ پہ قربان محمدؐ

روتے رہے عباس وہ میدان میں آیا
اک بار اُ سے دیکھ کے کہنے لگے اعدا
یہ کون سا لڑکا ہے جو ہے لڑنے کو آیا
تلوار علم کر کے وہ اس طرح سے بولا
ملعونوں بھتیجا شہ ابرار کا ہوں میں
بیٹا خلف حیدر کرار کا ہوں میں

میرا ہی پدر ہے شہ بیکس کا علم دار
لڑنا ہو جسے ان سے وہ مجھ سے کرے تلوار
کہنے لگا تب شمر لعیں فوج سے اک بار
فرزند ہے عباس کا اس سے رہو ہشیار
ہے شیر الہی کے یہی شیر کا بیٹا
عباس سے ہے صاحب شمشیر کا بیٹا

جس طرح بنے مارو اسے مت کرو تاخیر
یہ سنتے ہی بچے پہ لگے مارنے سب تیر
اس شیر نے بھی کھینچ لی تب برق سی شمشیر
کس طرح بھلا اس کی شجاعت کروں تحریر
اس فوج میں جس نے کہ اُسے تیر سے مارا
اس نے بھی اسے دوڑ کے شمشیر سے مارا

آخر کہاں وہ ایک کہاں لاکھ ستم گار
اک شور اُٹھا تھا وہاں، لو جلد اسے مار
تنہا پہ سمٹ آئے ہزاروں ہی کماندار
ہر سمت سے پڑنے لگی پھر میتروں کی بوچھار
یہ زخم لگے اس کے تن پاک کے اوپر
غش آ گیا گھوڑے سے گرا خاک کے اوپر

غش ہو کے وہ بچہ جو گرا گھوڑے سے ہیہات
تیغیں تن نازک پہ لگے مارنے بدذات
جب ہو گئے شانوں سے جدا چھوٹے سے وہ ہات
عباس کو چلایا کہ اے قبلہ حاجات
طاقت نہیں اب لڑنے کی گھوڑے سے گرا میں
جلد آئینے، صدقے شہ والا پہ ہوا میں

گھبرا گئے عباس صدا بیٹے کی سُن کر
شہ سے کہا مارا گیا حضرت مرا دلبر
کیا حکم ہے اب اے خلف ساقیٔ کوثر
فرمائیے تو اس کو اُٹھا لاؤں میں جا کر
شہ بولے ہوا قتل ترا ماہ جبیں ہے
اب تم بھی نہیں جینے کے یہ دل کو یقیں ہے

کیوں کر تمھیں روکوں خلف حیدر کرار
مارا گیا میداں میں محمد ترا دلدار
لو آؤ گلے سے لگو، کر لوں میں تمھیں پیار
چھاتی سے لگا بولے یہ پھر، اے مرے غم خوار
رونے لگے شبیر، تو یہاں سر کو جھکا کر
میدان میں جا پہنچا وہ گھوڑے کو اڑا کر

اور دیکھا کہ ہیں لاش کو گھیرے ہوئے اعدا
لے نام علی شیر نے تلوار کو کھینچا
ایسا ہے لڑا وہ اسد اللہ کا جایا
دریا کے کنارے پہ بہا خون کا دریا
کیا لڑتا کوئی اس خلف شیر خدا سے
پھر ہاتھ قلم کر دیے اعدا نے دعا سے

اس غازی کے جب باتھ گرے شانوں سے کٹ کر
لاچار ہوا گر پڑا تب لاش پسر پر
کہنے لگا آیا میں محمد میرے دلبر
سو جان سے فدا تجھ پہ ہو عباسؑ دلاور
راضی ہوا میں، تو نے مرا نام کیا ہے
کو چھوٹا تھا، پر واہ بڑا کام کیا ہے

عباس کو اس حال سے اعدا نے جو دیکھا
ان دونوں پہ تلواریں لگے مارنے اعدا
تب شہ کو علم دار نے اس طرح پکارا
میں صدقے ہوا آپ پہ اب آئیے آقا
صدمہ ہوا یہ سُن کے شہنشاہ زمن کو
ہاتھوں سے کمر تھام کے روتے چلے رن کو

جب روتے ہوئے لاشہ عباس پہ پہنچے
لاشے سے لپٹ بولے کہ بھائی ترے صدقے
پھر بولے محمد کو بھی چھاتی سے لگا کے
افسوس مرے واسطے تم بھی گئے مارے
کیوں پہلے ہی دنیا سے سفر کر نہ گیا میں
بھائی مرا مارا گیا اور مر نہ گیا میں

عباس نے سُن کر یہ صدا آنکھوں کو کھولا
اور اک نگہ یاس سے شبیر کو دیکھا
بولا نہ مجھے خیمے میں لے جائیے آقا
شرمندہ بہت ماں سے محمد کی میں ہوں گا
وہ روئے گی بیٹے کو تو غم کھائے گا عباس
اور پیاسی سکینہ سے بھی شرمائے گا عباس

بس اتنا زباں سے کہا اور خلد کی لی راہ
اس وقت عجب حال سے روئے شہ ذی جاہ
اب تاب نہیں کہنے کی اس حال کی واللہ
خاموش کہ یہ مرثیہ کیا خوب ہوا واہ
واللہ انیسؔ ایسا بھلا کس نے کہا ہے
بندش نئی مضمون نیا انداز نیا ہے
