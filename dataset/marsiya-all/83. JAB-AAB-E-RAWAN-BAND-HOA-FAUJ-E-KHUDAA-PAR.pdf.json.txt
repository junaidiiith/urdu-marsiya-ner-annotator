جلد اول
مرثیہ میر انیس
www.emarsiya.com


جب آب رواں بند ہوا فوج خدا پر
فاقے کئی گزرے شہ دیں کے رفقا پر
نرغہ ہوا دسویں کو امام دوسرا پر
پیاسوں کا لہو بہنے لگا خاک شفا پر
پھولا تھا چمن دشت میں اولاد علیؑ کا
یا جوں کا اُدھر غل تھا ادھر ناد علیؑ کا

2
خاروں کی طرح گرد کھڑی تھی سپہ شام
کس شان سے تھا بیچ میں گل دستہ اسلام
تھا شور کہ پیاسوں کو نہ پانی کا ملے جام
سب تشنه  دہن قتل ہوں زہرؑا کے گل اندام
سادات کو ہاں نیزۂ و شمشیر سے مارو
بچہ بھی جو آئے تو اُ سے تیر سے مارو

3
یہ شیر ہیں آغوش ید اللہ کے پالے
جو سب سے زبردست ہو ہاتھ ان پہ وہ ڈالے
گھیرے رہیں پیاسوں کو سواروں کے رسالے
نزدیک سے تلواریں چلیں دور سے بھالے
ہاتھ آئے گا اس خوں کا صلہ تیغ زنوں کو
دم لینے کی مہلت نہ ملے بے وطنوں کو

4
دریا کو جو دیکھے کوئی پیاسا تو چلیں تیر
ہیں ان کے گلے قابل آب دم شمشیر
نازاں ہے بہت اپنے علمدار پہ شپیر
دنیا سے مٹا دو اسد اللہ کی تصویر
اک عشق ہے ہم شکل رسولؐ مدنی سے
چھیدو جگر اُس چاند کا برچھی کی ائی سے

5
قاسمؑ کو سمجھتے ہیں برادر کی نشانی
ہاں بھائیو برباد کرو اس کی جوانی
فرزندوں کو زینبؑ کے نہ دینا کہیں پانی
یہ شیر ہیں کونین میں ان کا نہیں ثانی
تیغ ان کے بزرگوں کی ہزاروں پہ چلی
اک جعفر طیار ہے اور ایک علیؑ ہے

6
کس شان سے ہیں نیمچے ہاتھوں میں سنبھالے
بگڑیں تو بہا دیں یہ ابھی خون کے نالے
کاندھوں پہ بھلے لگتے ہیں کیا چھوٹے سے بھالے
زخمی ہوں کسی پیچ سے یہ گیسوؤں والے
تلواروں سے پھر بچ کے کدھر جائیں گے شپیرؑ
زینب نکل آئے گی تو مر جائیں گے شپیرؑ

7
واں ظلم پہ باندھے تھا کمر لشکر کفار
تھوڑے سے جواں یاں کے بھی تھے مرنے پہ تیار
ذی قدر جواں مرد خوش اطوار وفادار
خاصان خدا متقی و زاہد و ابرار
آغوش محمدؐ کا مکیں اُن کی طرف تھا
دنیا تو ادھر جمع تھی دین اُن کی طرف تھا

8
تھا فتح کے سورۂ کا مفسر کوئی ذی جاہ
پڑھتا تھا کوئی آیۂ نصرت طرف شاہ
کہتا تھا کوئی ہنس کے توکلتُ عَلَی اللہ
بولا کوئی اب جلد کٹی جاتی ہے یہ راہ
گو رحم نہ یہ لشکر نا اہل کرے گا
اس پیاس کی سختی کو خدا سہل کرے گا

9
تھا سورہ کوثر کسی پیاسے کی زباں پر
مائل تھا کوئی سیر گلستان جناں پر
صدقے کوئی ہوتا تھا امام دوجہاں پر
لڑکے بھی کھڑے تھے کئی کھیلے ہوئے جاں پر
تسبیح امامت کے عجب دانے ملے تھے
یا فاطمہؑ کی شمع کو پروانے ملے تھے

10
عاشق شہ والا کے مطیع اسد اللہ
سر دنیے کو سب ہادی کونین کے ہمراہ
مستغنی و حق بین و حق آئین و حق آگاہ
دنیا کو وہ دیں دار سمجھتے تھے گزر گاہ
فاقوں میں تو کل تھا جناب احدی پر
پڑتی تھی نظر اُن کی نعیم ابدی پر

11
خشکیده زبانوں پہ سخن شکر کا جاری
معشوق امام دو جہاں عاشق باری
کوئی تو محدث کوئی حافظ کوئی قاری
ہم رتبۂ سلمانؑ و ابوذر غفاری
سمجھے ہوے تھے تلخ وہ لذاتِ جہاں کو
تھا چاشنی فقر سے کام اُن کی زبان کو

12
گو فاقوں سے تحلیل تھے وہ صاحب و توقیر
موقوف نہ ہوتے تھے مگر نعرۂ تکبیر
دانائے جہاں، سیف زباں، صاحب شمشیر
طینت میں وفاداروں کے بھی الفت شپیرؑ
دل تیروں سے زخمی ہوئے چھد چھد گئے سینے
سر رشتہ تسبیح کو توڑا نہ کسی نے

13
ایک ایک مئے وحدت اللہ سے سر مست
ثابت قدم و صفدر و جاں بازو زبردست
سرکائیں نہ سینوں کو جو سو تیر ہوں پیوست
سمجھا کیے دنیا کی بلندی کو سدا پست
نے گھر کا نہ اولاد کا نہ مال کا غم تھا
غم تھا تو فقط فاطمہؑ کے لال کا غم تھا

14
کس شوق سے تلواروں کے پھل بھوک میں کھائے
پانی کا مگر نام زبانوں پہ نہ لائے
آقا کی محبت میں وطن چھوڑ کے آئے
ایسے بھی نمک خوار کسی نے نہیں پائے
زر ہیں تن پرنور میں شیروں کے پڑیں تھیں
آنکھیں سپہِ شام کی تیغوں سے لڑی تھیں

15
پہلو میں کوئی اور کوئی پیش شہ خوش خو
کوئی سپر حفظ، کوئی جو شن بازو
رخ چاند سے روشن تو بدن پھولوں سے خوش بو
رخساروں پر سینل سے لٹکتے ہوئے گیسو
تیروں سے نہ تلواروں سے منہ پھرتا تھا ان کا
حضرت کے پسینے پہ لہو گرتا تھا اُن کا

16
کیا شان حبیب ابن مظاہرؑ کا لکھوں حال
وہ پیاس کا صدمہ وہ ضعیفی وہ سن و سال
کیا رتبہ اعلیٰ تھا زہے حشمت و اقبال
فرماتا تھا بھائی جسے خود فاطمہؑ کا لال
جو عشق تھا سلمان و ابوزر کو نبیؐ سے
اِن کو وہی الفت تھی حسینؑ ابن علیؑ سے

17
انداز جوانوں کا بھی پیراد سری بھی
پروانۂ جان باز بھی شمع سحری بھی
ابرار بھی دیں دار بھی عصیاں سے بری بھی
زاہد کبھی مجاہد بھی نمازی بھی جری بھی
فضلی سے یہ فوج شہ نامی میں رہے تھے
ترسٹھ برس آقا کی غلامی میں رہے تھے

18
تھا وہ قدم گشته شجاعت سے نہ خالی
مرنے کو چلے کیا کہ چلی تیغ ہلالی
پس پا تھی وہ صف جس پہ نظر شیر نے ڈالی
نعرہ تھا یہ ہر دم کہ نثار شہ عالی
صدقے ہوئے یوں لخت دل ختم رسل پر
بلبل کبھی جس طرح فدا ہوتی ہے گل پر

19
وہ مومن کامل جو زمانے سے سدھارا
ور حضرت کا جگر ہو گیا سینے میں دو پارا
فرماتے تھے رو کر کہ نہیں صبر کا یارا
افسوس کہ بچپن کا چھٹا دوست ہمارا
یوں روئے جدا ہونے پہ اُس تشنہ دہن کے
جس طرح سے روئے تھے جنازے پہ حسنؑ کے

20
مٹی میں ملایا وہ مرقع جو قضا نے
سر دینے پہ تیار ہوے شہ کے یگانے
دیکھا سوے افلاک امام دوسرا نے
تسبیح امامت کے بکھرنے لگے دانے
کیا قہر ہے تیر اُن پہ چلے فوج شقی کے
رشتے میں جو تھے احمدؑ و زہرؑا و علیؑ کے

21
مقتل سے یہ لمحے میں خبر جاتی تھی ہر بار
بے جان ہوے مسلم کے یتیمان وفادار
آخر ہوئی اولاد عقیلؑ جگر افگار
پامال ہوا لو چمن جعفر طیارؑ
لشکر میں تلاطم ہے امام ازلی کے
اب چلتی ہے تلوار نواسوں پہ علیؑ کے

22
تھی شکر کے سجدہ میں ید اللہ کی جائی
فضہ نے خبر آکے یکا یک یہ سنائی
سیدانیو لوٹی گئی زینبؑ کی کمائی
دم توڑتے ہیں خاک پہ معصوم دو ہائی
مرتے ہیں زبانوں کو نکالے ہوئے بچے
ہے ہے مری آغوش کے پالے ہوئے بچے

23
سجدے سے جو سر حضرت زینبؑ نے اٹھایا
ہر بی بی کو خیمے میں تڑپتے ہوئے پایا
گھبرا کے کہا کیا ہوا کیوں شور مچایا
جلدی کہو کیا زخم کوئی بھائی نے کھایا
کیوں پیٹتے ہو حال مرا غیر ہے لوگو
اکبر مرے فرزند کی توخیر ہے لوگو

24
سب نے کہا دنیا سے گئے آپ کے پیارے
فرمایا کہ ہاں دونوں نے سر ماموں پہ وارے
صادق تھے وہ حق ماں کا ادا کر گئے بارے
شادی ہوئی پروان چڑھے لال ہمارے
تھا آج کے دن کے لیے پالا انھیں میں نے
شاہد رہیں سب دودھ بھی بخشا انھیں میں نے

25
یہ سن کے ادھر بیبیاں سب پیٹتی تھیں سر
واں تیغوں سے ہوتا تھا قلم گلشن حیدر
مارے گئے عباس کے عینی جو برادر
لاکھوں سے لڑا سخت دل حضرتِ شپّر
تلواریں کلیجے پہ چلیں شاہ زمن کے
ٹکڑے نہ ملے لاشہ فرزند حسنؑ کے

26
بھاوج کے جو پرسے کو چلے سیّد ابرار
آگے گئے روتے ہوئے عباسؑ علم دار
پردے سے لگی رو رہی تھی زینبؑ ناچار
ہمیشر کے قدموں پہ گرے دوڑ کے اک بار
فرمایا کہ اٹھو تو مری جان برادر
کیا کہنے کو آئے ہو میں قربان برادر

27
کی عرض کہ اے وارث ذریت حیدرؑ
دنیا سے سفر کر گیا سب لشکر حیدرؑ
باقی ہوں غلاموں میں تو میں، بیٹوں میں اکبرؑ
دیکھوں کے دیتے ہیں رضا سبط پیمبرؑ
بڑھتا ہوں میں جس دم تو جھکا لیتے ہیں سر کو
دیکھا ہے کن انکھیوں سے کئی بار پسر کو

28
میداں میں بڑے بھائی کا پیارا ہوا بے دم
یہ ایک ندامت ہے مرے واسطے کیا کم
کیا جانیے کیا سوچتے ہیں قبلۂ عالم
اکبرؑ بھی سدھارے تو کہیں کے نہ رہے ہم
ہوگا وہی جس امر میں کد آپ کریں گی
رہ جائے گی عزت جو مدد آپ کریں گی

29
خود عرض کروں شہ سے یہ مجھ کو نہیں یارا
ہوگا نہ کسی اور سے اس درد کا چارا
ہاں آپ ذرا شاہ سے کر دیں جو اشارا
پھر کیا ہے سنور جائے ابھی کام ہمارا
حامی ہو تو دیر ایک دم اک پل نہیں ہوتی
مشکل کوئی بے عقدہ کشا حل نہیں ہوتی

30
سنکر یہ سخن کہنے لگی زینب ذی جاہ
دلوا دے بہن بھائی کو مرنے کی رضا آہ
اچھا میں کہوں گی یہ نہ مانیں گے کبھی شاہ
بھائی سے اٹھے گا یہ کوہ غم جاں کا ہ
مشکل ہے بہت گود کے پالے کی جدائی
آسان نہیں چاہنے والے کی جدائی

31
ہاں رخصت اکبرؑ ہو تو ہو ان کو گوارا
فرزند انھیں تم سے زیادہ نہیں پیارا
اک دم بھی جدا ہونے کا جن کو نہیں یا را
کیونکر کہوں وہ داغ اٹھائیں گے تمہارا
اول تو یقیں ہے کہ نہ اقبال کریں گے
مانا بھی تو کیا جانیے کیا حال کریں گے

32
یہ ذکر تھا جو شاہ امم خیمے میں آئے
روتے ہوئے ڈیوڑھی سے حرم خیمے میں آئے
اکبر بھی بصد رنج و الم خیمے میں آئے
عباسؑ بھی گردن کیے خم خیمے میں آئے
روئے جو حرم دیکھ کے اس خاصہ رب کو
شپیرؑ نے ایک ایک کا پرسا دیا سب کو

33
جن جن کے پسر ہو گئے تھے دشت میں بے جاں
ان سوگ نشینوں سے یہ بولے شہ ذی شاں
اے بی بیو تم سب کے ہیں شپیرؑ پہ احساں
سب بولیں کہ اے محسن عالم ترے قرباں
اولاد کے مر جانے کا کچھ غم نہیں ہم کو
اللہ زمانے میں رکھے آپ کے دم کو

34
رو کر شہ بے کس نے کہا یہ نہ کہو آه
مشتاق اجل ہوں مجھے جینے کی نہیں چاہ
سب قافلے والوں نے تو فردوس کی لی راہ
جو بچھڑے ہیں جلد اُن سے ملائے مجھے اللہ
اب ہم نہ کوئی داغ غم و یاس آٹھایں
لاشے کو مرے اکبرؑ و عباسؑ اُٹھائیں

35
اکبرؑ نے کہا پہلے خدا ہم کو اٹھائے
فرزند تو زندہ ہو پدرخوں میں نہائے
عباسؑ یہ بولے وہ گھڑی حق نہ دکھائے
آقا یہ جو آنی ہو بلا ہم پہ وہ آئے
حضرت ہی ہمارے تن صد پاش اٹھائیں
خاک ایسی جوانی پہ کہ ہم لاش اٹھائیں

36
عباسؑ کا منہ ہنس کے لگے دیکھنے شپیرؑ
فرمایا کہ جوش آگیا اے صاحب شمشیر
عباس علی رونے لگے سُن کے یہ تقریر
شہ نے کہا سمجھاؤ ذرا بھائی کو ہمشیر
آنسو نہ بہائیں کہ لہو گھٹتا ہے میرا
کیوں روتے ہیں یہ کیا ابھی سرکٹتا ہے میرا

37
زینب نے کہا ان کا تو مطلب ہی جدا ہے
شہ نے کہا فرمائیے ہمیشر وہ کیا ہے
کی عرض کہ ان کو طلب اذن وغا ہے
حضرت نے کہا خیر مناسب ہے بجا ہے
اکبرؑ سے بھی پہلے سفر خلد کریں گے
جلدی انھیں کاہے کی ہے کیا ہم نہ مریں گے

38
کل تک تو مرے عشق کا دم بھرتے تھے ہر بار
رخصت کے لیے آج یہ رقت ہے یہ اصرار
ہاں بھول گئے شوق شہادت میں مرا پیار
پوچھو تمہیں تھا ہم سے اور اُن سے یہی اقرار
بھائی نہیں جینے کا جو پہلو سے ہٹیں گے
یہ کس نے کہا تھا کہ گلے ساتھ کٹیں گے

39
زینب نے کہا آپ انھیں آزردہ نہ کیجئے
ان کی یہی دھن ہے کہ رضا پہلے ہی لیجئے
یہ غیظ میں ہیں جب سے ہوئے قتل بھتیجے
اب تو مری خاطر سے اجازت انھیں دیجئے
جاں باز ہیں غازی ہیں بہادر ہیں جری ہیں
ناز ان کے اٹھا لیجے کہ اب یہ سفری ہیں

40
یہ سنتے ہی سر شہ کا جھکا زانوئے غم پر
عباسؑ گرے دوڑ کے بھائی کے قدم پر
سر پاؤں پہ تھا شاہ کے اور ہاتھ علم پر
حضرت نے کہا رحم نہ آیا تھیں ہم پر
چھوڑا ہمیں کیوں اے مرے محبوب برادر
تم جس میں خوشی خیر بہت خوب برادر

41
خیمے میں ہوا غل کہ چلے حضرت عباسؑ
سب بولے کہ لو اور بھی سرور ہوئے بے آس
گھبرا کے سکینہ نے کہا تب یہ بصد یاس
کیا کہتے ہو تم مجھکو تو جانے دو چچا پاس
منھ شہ سے وہ موڑیں گے نہ مانوں گی کبھی میں
عمو مجھے چھوڑیں گے نہ مانوں کی کبھی میں

42
میں جیتی ہوں کیا ایسا چلا جانا ہے آسان
دامن جو چھوڑائیں تو کروں چاک گریباں
عباس کی زوجہ نے کہا سچ ہے میں قرباں
جائیں کبھی ایسے نہیں بی بی کے چچا جاں
کیا جانیے واں مشورے کیا ہوتے ہیں بی بی
پر کچھ نہ کچھ ایسا ہے کہ سب روتے ہیں بی بی

43
یہ سنتے ہی گھبرا کے چلی شاہ کی جائی
رستے میں کہیں گر پڑی ٹھوکر کہیں کھائی
سرکاتی ہوئی بھیڑ کو اس وقت وہ آئی
جس وقت کہ ملتا تھا گلے بھائی کے بھائی
چلائی کہ سمجھی میں جہاں چھپ کے چلے تھے
آتی ہوں بھلا مجھ سے کہاں چھپ کے چلے تھے

44
بتلائیے جاتی ہے کدھر آج سواری
اس پیاس میں لی واہ خبر خوب ہماری
دم گھٹتا ہے بولو تو چچا جان میں واری
کیوں تم سے گلے مل کے پدر کرتے ہیں زاری
ابر میں ہے زرہ تیغ لگانی ہے کمر سے
ہوتے ہو جدا کیا مرے مظلوم پدر سے

45
عباسؑ پکارے میں اس آواز کے قربان
ہم جاتے ہیں پانی کے لیے آؤ مری جاں
دامن سے لپٹ کر یہ لگی کہنے وہ ناداں
میں گھر سے تمھیں جانے نہ دوں گی کسی عنواں
بابا کا مرے کوئی مددگار نہیں ہے
صدقے گئی پانی مجھے درکار نہیں ہے

46
پانی کے لیے واہ تمھیں ہاتھ سے کھوؤں
میں قبلۂ کونین کی دولت کو ڈبوؤں
شب ہوئے تو پھر کس کی بھلا چھاتی پہ سوؤں
اب روتی ہوں پانی کے لیے پھر تمھیں رؤوں
ہے ہے شہ بیکس کا رلانا نہیں اچھا
پیاس اچھی ہے پر آپ کا جانا نہیں اچھا

47
عباسؑ نے فرمایا کہ تم مشک تو لاؤ
بولیں گے نہ پھر ہم یہ نہ کہنا کہ نہ جاؤ
قربان میں کیوں پیاس کی تکلیف اٹھاؤ
تم بھی پیو اصغرؑ کو بھی چلو سے پلاؤ
نیلے ہیں یہ لب رنگ نہ کیوں زرد ہو میرا
تم پیاس بجھالو تو جگر سرد ہو میرا

48
کہنے لگی منہ دیکھ کے بابا کا وہ دل گیر
کیا کہتے ہیں سنئے تو چچا جان کی تقریر
حضرت نے کہا یہ نہ رکیں گی کسی تدبیر
اب مشک بھی لادو انہیں جو خواہش تقدیر
روکو نا کہ درپیش عجب راہ ہے ان کو
سقائی کی خدمت کی بڑی چاہ ہے انکو

49
دی مشک جو حکم پیسر شاہ نجف سے
رخصت ہوئے عباسؑ محمدؐ کے خلف سے
غل خیمے میں رونے کا اٹھا چار طرف سے
طالع ہوا خورشید زمیں برج شرف سے
کھولا علم دیں کو جو اس بحر کرم نے
نعلین پہ سر رکھدیا اقبال و حشم نے

50
گھوڑے پہ چڑھے آپ جو گرد ان کے دامن
قدموں سے رکابوں کی بھی آنکھیں ہوئیں روشن
تیار تھا اڑنے پہ اٹھائے ہوئے گردن
اقبال سلیماں سے پری بن گیا تو سن
فتراک کو تھا فوق کہیں بال ہما پر
زین اس پر نہ تھا تخت سلیماں تھا ہوا پرا

51
آمد سے بہادر کی تزلزل ہوا رن میں
غارت صف اعدا کا تجمل ہوا رن میں
لشکر کی ترقی کا تنزل ہوا رن میں
شیر آتا ہے یہ چار طرف غل ہوا رن میں
سب زیر و زبر مجمع مردم نظر آیا
دریا بھی ہٹا کچھ یہ تلاطم نظر آیا

52
شیروں کے نیستاں میں جگر خوف سے کانپے
تھرانے لگے کوہ، شجر خوف سے کا نپے
حور و ملک و جن و بشر خوف سے کانپے
پریوں کے پرے دور، تھے پر خوف سے کانپے
چلا کے نبی جان تو پنہاں ہوئے در میں
سر قاف چھپانے لگے نقطوں کے سپر میں

53
ہل چل تھی کہ شیروں کے قدم رن میں نہ ٹھہرے
دشت ہوئی ایسی کہ ہرن بن میں نہ ٹھہرے
صحرا کے پرندے بھی نشیمن میں نہ ٹھہرے
برسوں سے جو ساکن تھے وہ مسکن میں نہ ٹھہرے
غل تھا کہ یہ فوج اب غضب حق میں گھرے گی
بھاگو نہیں بجلی کوئی ساعت میں گرے گی

54
ناگاہ بیابان بلا نور سے چمکا
جوں پنجۂ خورشید، علم دور سے چمکا
عکس اس کا فزوں حسن رُخ حور سے چمکا
تھا نور کا شعلہ کہ سر طور سے چمکا
کرتا تھا اشارہ کہ نہ کیوں نور فشاں ہوں
میں پنجتن پاک کے لشکر کا نشاں ہوں

55
 تھی شانِ علیؑ چھرہ انور پہ جری کے
کلغی تھی عجب جس سے مغفر پہ جری کے
لہراتا تھا دامان علم سر پہ جری کے
پھرتا تھا ہما فرق مطہر پہ جری کے
شانے پہ کماں 'بر میں زرہ' تیغ کمر میں
دو لاکھ کا لشکر نہ سماتا تھا نظر میں

56
غل تھا کہ علمدار شہنشاہ کو دیکھو
لو ماہ بنی ہاشم ذی جاہ کو دیکھو
ہم صورت و ہم شانِ ید اللہ کو دیکھو
حیدؑر کو نہ دیکھا ہو تو اِس ماہ کو دیکھو
دستانے پہننے کا بھی دستتور یہی تھا
نقشہ تھا یہی حسن یہی نور یہی تھا

57
جب رن کو چلے حضرت عباسؑ علم دار
دی پیک نے جاکر یہ خبر شمر کو اکبار
وہ شیر کہ اتری ہے جسے عرش سے تلوار
اس کا پسر آتا ہے خبردار خبردار
اب چمکے گی تلوار شجاع ازلی کی
آمد ہے بڑی دھوم سے عباسؑ علیؑ کی

58
تشریف اُحد میں یو ہیں لائے تھے ید اللہ
خیبر میں اسی شان سے آئے تھے ید اللہ
ہتھیار اسی دھج سے لگائے تھے ید اللہ
لاکھوں سے یو ہیں آنکھ ملائے تھے ید اللہ
قبضے میں یو ہیں قبضہ شمشیر دو دم تھا
کاندھے پہ اسی طرح محمدؐ کا علم تھا

59
تحریر سراپا پہ جو مائل ہوئی خاطر
حوران مضا میں کی صدا آئی کہ حاضر
پر جس کی طرف دیدۂ حق ہیں ہوئے ناظر
ٹھری کوئی شہ قابل تشبیہ نہ آخر
دل نے کہا کیوں امر فضولی میں یہ کد ہے
دی عقل رسا نے یہ گواہی کہ سند ہے

60
کیا لکھے گا تو شاہ کے شیدا کا سراپ
ادنٰی سے مشابہ نہیں اعلیٰ کا سراپا
دشوار ہے عباسؑ سے آقا کا سراپا
آسان ہے کچھ حسن کے دریا کا سراپا
بہتر کوئی شے اور ہے نور ازلی سے
تشبیہ جب اس شیر کو دیجئے تو علیؑ سے

61
جس امر سے ہو خاص کو رغبت وہ کرے کام
خوش ہو کے عوام اٹھیں تو پھر اس میں ہے کیا نام
دانا کو یہ لازم ہے کہ عائد نہ ہو الزام
کیا لطف جو آغاز کا بہتر نہ ہو انجام
جلسہ نہیں مظلوم کی یہ بزم عزا ہے
یاں روے کی لذت ہے رلانے کا مزا ہے

62
واقف نہ حقیقت سے ہوئے نور خدا کی
پیشانی کو خورشید کہا خوب ثنا کی
نافہم اچھلنے لگے چپ ہو گئے باکی
اشکوں نے بھی رک کر کہا یہ عین خطا کی
ہم سر کیا ذرّے کو رخ بازوے شہ کے
کھولے درشہوار بھی پنجہ سے مژہ کے

63
ابرو کو کماں کہتے ہیں اس فہم کے قربان
ابرو بھی جگر گوشہ حیدؑر کے زہے شاں
ممدوح کے رتبے کا بھی لازم ہے ذرا دھیان
یہ اس کے نواسے کے تن پاک کی ہے جان
جو شاہ ہے قوسین مکاں ارض و سما میں
فرق دو کماں جس میں رہا اور خدا میں

64
کہتا ہے کوئی چشم کو نرگس کوئی آہو
اِس کی تو بسارت نہیں اُس کے نہیں ابرو
چہرہ کو کہا گر گل مہتاب ہے یہ رو
اس میں نہ یہ سبزہ نہ یہ سرخی نہ یہ خوش بو
بے بو ہے وہ اک پھول یہاں باغ لگا ہے
ہر چیز میں بس ایک نہ اک داغ لگا ہے

65
مضمون دہن کے شعرا رہتے ہیں جو یا
پوچھے کوئی کوثر سے زبانوں کو بھی ہے دھویا
غنچہ جو کہا لطف سخن اور بھی کھویا
اسرار الٰہی سے بھی واقف ہوے گویا
ہیں عقدہ کشا منہ سے جو بولیں تو کھلے گا
اس عقدہ کو گر آپ ہی کھولیں تو کھلے گا

66
دانتوں کو گہر مرثیہ گو کہتے ہیں سارے
بتلاؤ گہر خوب ہیں یا عرش کے تارے
یہ در نجف وہ ہیں علیؑ کو جو ہیں پیارے
تاروں کو بھی صدقے فلک اُن پر سے اتارے
کیا وصف کریں اُن کا سو اصل علیٰ کے
گوہر نہیں قطرے ہیں یہ سب نور خدا کے

67
لب کو جو کہا لعل یہ مضمون ہے بے رنگ
اس مدح کے قابل نہیں ہے یہ دہن تنگ
بولو لب جاں بخش کا ہوتا ہے یہی ڈھنگ
اعجاز مسیحا کا دکھائے تو کوئی سنگ
قدرت نہیں ان ہونٹوں کے اوصاف کی ہم میں
یہ وہ ہیں کہ مردوں کو جلا دیتے ہیں دم میں

68
قامت کو کہا سرو تو چال اس میں کہاں ہے
یہ سیب ذقن یہ خط و خال اس میں کہاں ہے
یہ حسن یہ صورت یہ جمال اس میں کہاں ہے
یہ رعب یہ شوکت یہ جلال اس میں کہاں ہے
گل ہو کہ ثمر بو نہیں یا بدمزگی ہے
ہر شے میں غرض ایک نہ ایک شاخ لگی ہے

69
جو بات کہ مہمل ہوں چاہئے اہمال
زیبا غزل و شعر میں ہے وصف خط و خال
ہاں دیکھ کمیت قلم اچھی نہیں یہ چال
اب بڑھتے ہیں عباسؑ صفیں ہوتی ہیں پامال
ہے جوش وغا ضیغم یزداں کے پسر کو
تلوار کو تولا ہے سنبھالا ہے سپر کو

70
اعدا بھی ادھر مستعد جنگ و جدل ہیں
کوفے کے قشوں، رے کے پرے، شام کے دل ہیں
صف باندھے ہوئے ترک کے اور روم کے یل ہیں
سب دشت میں نیزوں کے شجر تیغوں کے پھل ہیں
اونچا ہے ہر ایک ہاتھ سپر سر سے اٹھی ہے
گھنگور گھٹا شام کے لشکر سے اٹھی ہے

71
کالے وہ علم فوج سیہ روکی نشانی
غل طبل کا قرنا کی وہ آواز ڈرانی
شیروں کے کلیجے بھی ہوے جاتے تھے پانی
تھی صاف صدا ہائے بہادر کی جوانی
بے کس شہ دیں ہوتے تھے فریاد بجا تھی
شہنا میں بھی منظلوم حسینا کی صدا تھی

72
یاں تیغ جگہ بند علیؑ نیاں سے نکلی
کس زرق سے کس برق سے کس شان سے نکلی
فریاد دل قوم نبی جان سے نکلی
اک تازہ پری تھی کہ پرستان سے نکلی
غل تھا کہ یہ کس چیز کا پر تو نظر آیا
حیرت ہے کہ دسویں کو مہ نو نظر آیا

73
نعرہ جو کیا شیر نے دل ہل گئے سب کے
تھرانے لگے کوہ اراضی عرب کے
آثار نمایاں ہو ئے خالق کے غضب کے
ماہی سے ادھر گاو زمیں مل گئی دب کے
تھرائے صدا سن کے شجاع از لی کی
جبریلؑ کو یاد آگئی آواز علیؑ کی

74
شبدیز کو رانوں میں دلاور نے جو دابا
پھر آگیا برچھوں ہی وہ گھوڑا دور کا ہا
تنگی سے قفس تھا اسے دنیا کا خرابا
اترا تو دہانے کو عجب غیظ سے چاہا
نے جست نظر آئی نہ کاوا نظر آیا
پھرتا ہوا لشکر میں چھلاوا نظر آیا

75
پامال عدو وقت تگ و دو نظر آئے
جس غول میں دو سو تھے وہاں سو نظر آئے
تارے دم شوخی و ردا رو نظر آئے
جب جم کے اڑا چار مہ نو نظر آئے
بجلی تو بلندی پہ شرارے تھے زمیں پر
خورشید تو زیں پر تھا ستارے تھے زمین پر

76
سیدھی جو چلی تیغ صفوں کا ورق الٹا
استاد شجاعت نے پڑھایا سبق الٹا
چہرے جو کٹے دفتر نظم و نسق الٹا
جبریلؑ پکارے کہ زمین کا طبق الٹا
رکنے کا نہیں ہاتھ شجاع ازلی کا
دیکھو کہ نمونہ ہے یہی ضرب علیؑ کا

77
وہ معرکہ غزوۂ و خیبر نہیں بھولا
کفار پہ وہ حملہ حیدر نہیں بھولا
عرصہ ہوا پر صدمہ شہپر نہیں بھولا
اب تک مجھے اس ضرب کا لنگر نہیں بھولا
بہتا ہے مہو آگ بھڑکتا ہے زمیں پر
پھر آج وہی برق چمکتی ہے زیں پر

78
بڑھ کر صف ثانی پہ چلی تیغ جو سن سے
صاف آئی صدا یہ کہ نہ غافل ہو کفن سے
راہی ہوئیں روحیں تو رہا ہو کے بدن سے
سرطائر و حشی کی طرح اُڑ گئے تن سے
کب چھٹتے ہیں شہباز اجل کے ہوں جو بس میں
مالک نے کیا بند جہنم کے قفس میں

79
حملے تھے قیامت کے لڑائی تھی غضب کی
خون پی کے برش تیغ نے پانی تھی غضب کی
ہوتی تھیں صفیں صاف وصفائی تھی غضب کی
اس منہ کی صفائی پہ رکھائی تھی غضب کی
چلنے میں مزا قامت معشوق حسیں کا
انداز ہر اک ناب میں تھا چیں بہ جبیں کا

80
کیا قہر تھا شمشیر کے ابرو کا اشارا
اک چشم زدن میں اسے مارا اسے مارا
نے بھاگنے کی تاب تھی نہ جنگ کا یارا
ہر ضرب میں تھے جان سے عاری ستم آرا
گر بچ گیا یہ اس کی بلا ٹل گئی اُس پر
منہ دیکھ لیا جس نے چھری چل گئی اس پر

81
کج ہو کے وہ چلنا وہ ٹھہرنا وہ لچکنا
شعلہ تھا خجل گرد بجلی کا چمکنا
وہ دیدہ جوہر سے جفا کاروں کا تکنا
گویا تھا تماشہ اسے کشتوں کا پھڑکنا
ندی کے قریں خون کا دریا سا سما تھا
کیا چال غضب تھی کہ ہر اک لوٹ رہا تھا

82
بجلی کا چلن شعلے کی خو سرکش و بیباک
صر صر سے سبک دست گراں قیمت و چالاک
خوں خوار جفا کار و ستم پیشه و سفاک
کج بازو سرانداز ترش رو و غضباک
خود آب مگر آگ لگا دینے کو آندھی
ہستی کے چراغوں کے بچھا دینے کو اندھی

83
بسمل ہوا جس کو لچک اس کی نظر آئی
بجلی سی جو چمکی تو کلیجوں میں در آئی
چو رنگ کیا اس کو آ سے آٹھ کر آئی
اٹھکیلیاں کرتی ادھر آئی ادھر آئی
حوروں میں یہ گرمی نہ لگاوٹ یہ پری میں
بے دم کیا لاکھوں کو اسی عشوہ گری میں

84
فولاد کی ڈھالوں پہ وہ تلوار نه ٹهری
اک دم بھی میان صف کفتار نہ ٹهری
سیکڑوں کاٹے کہیں زنہار نہ ٹہری
خوں اتنے کئے اور گنہگار نہ ٹھری
مجرم رہی، سرکش رہی، ہے باک رہی وہ
دھبہ نہ لگا خون سے بھی پاک رہی وہ

85
کاٹی جو سپر مغفر سنگیں پہ نہ ٹھری
سر سے جو بڑھی گردن ہے دیں پہ نہ ٹھہری
چار آئینہ ظالم خود ہیں پہ نہ ٹھری
اسوار تو دو ہو گیا یہ زیں پہ نہ ٹہری
پایا جو نہ اس دم پر جبریلؑ امیں کو
گھوڑے سے اترتے ہی کیا چاک زمیں کو

86
پشتے ہوئے کشتوں کے پس و پیش چپ و راس
پیتی تھی لہو دم بہ دم اور بجھی نہ تھی پیاس
جب خون میں بھر جاتی تھی وہ پرچۂ املاس
خود اس کا لہو پونچھتے تھے حضرت عباسؑ
بے وجہ نہ شمشیر کا منہ لال ہوا تھا
عباسؑ کی سرکار سے رومال ہوا تھا

87
ناگاہ بہادر کو نظر آنے لگی نہر
پانی کی چمک دور سے دکھلا نے لگی نہر
غازی کی قدم بوسی کو لہرانے لگی نہر
بڑھ کر خش وخاشاک کو سرکانے لگی نہر
دریا کے حبابوں نے صدا دی یہ ابھر کے
آنکھوں پہ قدم ساقی کوثر کے پسر کے

88
ہر سوچ زیارت کے لیے ہو گئی بے تاب
میں پہلے پھروں گرد یہ تھی خواہش گرداب
تھا مچھلیوں میں شور کہ نکلو پئے آداب
آتا ہے ادھر بحر شرف کا در نایاب
آمد ہے جو سنی تھی خلف شاہ نجف کی
گوہر تھے پے ہتیلی پہ صدف کی

89
جب گھوڑے کو دریا میں علم دار نے ڈالا
لہرانے سے موجوں کے ہوا دل تہ و بالا
یاد آگئی بس تشنگی سید والا
رقت بہت آئی تھی مگردل کو سنبھالا
صدمے سے بھر آیا دل سقائے سکینہؑ
اشک آنکھوں سے ٹپکا کے کہا ہائے سکینہؑ

90
دریا کی طرف دیکھ کے فرمایا کہ اے نہر
سب آب و نمک خلق کا ہے فاطمہ کا نہر
انساف کرانساف یہ کیا ظلم ہے کیا قہر
شپیرؑ تو پیاسے رہیں سیر اب ہو سب شہر
اس پیاس کا جب ذکر پیمبرؑ سے کریں گے
شکوہ ترا ہم ساقی کوثر سے کریں گے

91
اے آب محمدؐ کا پسر تشنہ دہن ہے
اے آب شہ جن و بشر نشتہ دہن ہے
گلزار نبیؐ کا گل تر تشنہ دہن ہے
دو روز سے سب شاہ کا گھر تشنہ دہن ہے
گرمی میں اگر آج بھی پانی نہ پئیں گے
میں جن کا بہشتی ہوں وہ پیاسے نہ جیئں گے

92
دریا سے یہ فرما کے بہادر نے بھری مشک
بالیدہ ہوئی دیکھ کے پانی کی تری مشک
تسمے سے دہن باندھ کے ہرناپہ دھری مشک
غل پڑ گیا دیکھو لیے جاتا ہے جری مشک
دیکھا جو مہیائے ستم بے ادبوں کو
دریا بھی لگا کا ٹنے غصے سے لبوں کو

93
گرداب سے اک حلقہ ماتم تھا نمودار
 پانی کے لیے لہر ہر اک بن گئی تلوار
سب مچھلیاں ابھری ہوئی کہتی تھیں یہ ہر بار
لو ڈوبتا ہے خوں میں علیؑ کا در شہوار
دو چار قدم بھی نہ بڑھے تھے لب جو سے
پھر تیروں کا مینھ پڑنے لگا فوج عدو سے

94
دریا تو ادھر اور اُدھر لشکر قہار
مشکیزہ لیے بیچ میں تنہا وہ علم دار
تلواروں کی تھیں بجلیاں اور تیروں کی بوچھار
جا سکتے تھے آفت میں نہ اِس پار سے اُس پار
طوفاں تھا تلاطم تھا مصیبت کی گھڑی تھی
کیا پیاسوں کی کشتی بھی تباہی میں پڑی تھی

95
ہوتا تھا ادھر خاتمہ جنگِ علم دار
بسمل سے تڑپتے تھے ادھر سید ابرار
اٹھ کر کبھی تکتے تھے سوئے فوج ستمگار
گر کر کبھی چلاتے تھے ہے ہے مرے غم خوار
بھائی کی صداسن کے تڑپ جاتی تھی زینبؑ
جب روتے تھے حضرت تو نکل آئی تھی زینبؑ

96
کہتی تھی کہو صدقے گئی کچھ خبر آئی
شہ کتے تھے ہمشیر جدا ہوتا ہے بھائی
دریا سے وہ نکلا تھا مگر راہ نہ پائی
مشکیزہ کے لے آنے پہ ہو تی ہے لڑائی
خوں خواروں میں وہ صاحب شمشیر گھرا ہے
دریا کی ترائی میں مرا شیر گھرا ہے

97
کہتی تھی یہ گھبرائی ہوئی زوجہ جائی
کیوں بی بیوں بچے مرے کیا ہو گئے بے آُس
کیا کہتے ہیں شاہ شہدا کس سے ہوئی یاس
اے وائے مقدر نہ سکینہؑ کی بجھی پیاس
کیسی خبر آئی ہے کہ جی کھوتے ہو لوگو
تم سب مرا منہ دیکھ کے کیوں روتے ہو لوگو

98
عباسؑ سلامت ہیں تو آنسو نہ بہاؤ
آجائے گا پھر غش نہ سکینہؑ کو رلاؤ
ثابت ہے جو مرنا مجھے رنڈ سالہ پہناؤ
ڈیوڑھی پہ چلو ماتمی صف گھر میں بچھاؤ
خود کہہ کے گئے تھے وہ سلامت نہ پھریں گے
عباسؑ بس اب تابہ قیامت نہ پھریں گے

99
ماتم تھا ادھر گھر میں ادھر روتے تھے شپیرؑ
واں چلتے تھے عباسؑ علیؑ پر تبر و تیر
دریا سے بڑھے آتے تھے تولے ہوئے شمشیر
ہر سمت سے امڈا ہوا تھا لشکر بے پیر
ساحل پہ قیامت کی صف آرائی ہوتی تھی
لشکر تھا کہ دریا پہ گھٹا چھائی ہوئی تھی

100
کس کس سے لڑے تشنہ دہانی میں وہ بے آس
ہمدرد نہ کوئی نہ مددگار کوئی پاس
وہ فوج کا نرغہ وہ ہجوم الم و یاس
ان سب سے سوا مشک کے چھد جانے کا وسواس
بڑھتے تھے کماندار تو رک جاتے تھے عباسؑ
تیر آتا تھا جب مشک پہ جھک جاتے تھے عباسؑ

101
فریاد کہ تھے لاکھ لعیں روکے ہوے راہ
شمشیر بہ کف بیچ میں ابن اسد الله
پیچھے سے پڑی تیغ ستم دوش پہ ناگاہ
شاخ شجر باغ علیؑ قطع ہوئی آہ
اک ہاتھ تو ہمراہ گرا تنغ دو دم کے
اک ہاتھ تھا ہائی وہ چلا ساتھ علم کے

102
گرنے لگا جس دم علم سیّد والا
عباس نے جھک کر اُسے گردن سے سنبھالا
اک تیر لگا چشم پہ اور سینے پہ بھالا
بند آنکھیں ہوئیں منہ سے لہو شیر نے ڈالا
خم تھے کہ پڑا فرق پہ گرز ایک شقی کا
شق ہو گیا سر حضرت عباس علیؑ کا

103
کچھ گرز گراں بار کا صدمہ نہیں تھوڑا
سر پھٹ گیا پر مشک کو دانتوں سے نہ چھوڑا
زیں سے جو گرے آپ کھڑا ہو گیا گھوڑا
پھر تیر نے مشکیزے کو اور سینے کو توڑا
پانی جو بہا عید ہوئی فوج عدو میں
پچھلی سے تڑپنے لگے عباسؑ لہو میں

104
ناگاہ یہ آواز علیؑ دشت سے آئی
شپیرؑ خبر لے کہ تصدق ہوا بھائی
چلائی یہ زینبؑ کہ دہائی ہے دہائی
حضرت نے کہا لٹ گئی بابا کی کمائی
تشریف شیہ ہر دو سرا لائے ہیں زینبؑ
عباسؑ کے لاشے پہ علیؑ آئے ہیں زینبؑ

105
جب کٹ گئے دریا پہ علم دار کے بازو
سنانوں سے جدا ہو گئے جرار کے بازو
رتی پہ گرے شاہ کے غم خوار کے بازو
تھرانے لگے سیّد ابرار کے بازو
رنگ اڑ گیا تصویر الم جو گئے شپیرؑ
ہاتھوں سے جگر تھام کے خم ہو گئے شپیرؑ

106
اکبرؑ سے کہا کر دو گریبان مرا پارا
ہم سوگ میں میں قتل ہو ا شیر ہمارا
عاشق مرے بچوں کا زمانے سے سدھارا
فرما کے یہ حضرت نے عمامے کو اتارا
آفت میں پھنسی پانی کی محتاج سکینہؑ
بس ہو گئی دنیا میں یتیم آج سکینہؑ

107
فرما کے یہ گرتے ہوے دوڑے شہ والا
سنبھلے کبھی خود اور کبھی اکبرؑ نے سنبھالا
تھا سینۂ اقدس میں کلیجہ تہ و بالا
چلاتے تھے ہے ہے مری آغوش کا پالا
آگے کبھی چلتے کبھی پھر پڑتے تھے شپیرؑ
گھبرا کے ہر اک لاش پہ گر پڑتے تھے شپیرؑ

108
کہتے تھے اٹھا کر یہ علیؑ اکبرؑ ذی جاہ
دریا کی ترائی تو ا بھی دور ہے یا شاہ
فرماتے تھے آنکھوں میں بصارت نہیں اے ماہ
عباسؑ علی کھو گئے دنیا سے ہمیں آہ
اب کھینچیں گے تلوار جو رستہ نہ ملے گا
اکبرؑ ہیں کیا بھائی کا لاشہ نہ ملے گا

109
حضرت کو سنبھالے ہوے دریا پہ جو لائے
عباسؑ علم دار سسکتے نظر آئے
اکبرؑ نے کٹے ہاتھ تڑپتے ہوئے پائے
بھائی کو خدا بھائی کا لاشہ نہ دکھائے
جھکنے جو لگے کانپ کے غش کر گئے شپیرؑ
ثابت علی اکبرؑ پہ ہوا مر گئے شپیرؑ

110
ہے ہے شہ دیں کہہ کے جو روئے علی اکبرؑ
صدے سے تڑپنے لگے عباسؑ دلاور
گھبرا کے بھتیجے سے کہا اے مرے دلبر
دکھلا دو کدھر ہیں مرے آقا میرے سرور
اکبرؑ نے کہا غم شہ والا کو بڑے ہیں
وہ آپ کے قدموں کی طرف غش میں پڑے ہیں

111
سرکا کے قدم جلد یہ عباسؑ پکارے
پھیرو مرے لاشے کو میں قربان تمھارے
چھاتی میں ہے دم موت کے آثار ہیں سارے
قبلے کی طرف چاہیئے منہ اے مرے پیارے
بے دست ہیں اس وقت میں احساں کرو ہم پر
رکھدو مرا سر قبلہ عالم کے قدم پر

112
کیا میرے لیے روتے ہوبابا کو اُٹھاؤ
للہ زمین سے شہ والا کو اُٹھاؤ
میں آٹھ نہیں سکتا تمھیں مولا کو اٹھاؤ
قدموں کی طرف سے مرے آقا کی اٹھاؤ
واجب پسر مصحف ناطق کا ادب ہے
قرآں کی طرف پاؤں قیامت ہے غضب ہے

113
غش میں یہ سخن سُن کے پکارے شہ ذی شاں
یہ کس کی صدا ہے میں اس آواز کے قرباں
اکبرؑ نے کہا کب سے تڑپتے ہیں چچا جاں
مل لیجے عباسؑ کو ئی دم کے ہیں مہماں
پھر ہو نہ سکا ضبط امام ازلی سے
لپٹے شہ دیں لاشہ عباس علیؑ سے

114
چلائے بصد غم مرے بھائی مرے بھائی
کیا دل کا ہے عالم میرے بھائی مرے بھائی
کیوں چشم ہے پرنم مرے بھائی مرے بھائی
اکھڑا ہے ترا دم مرے بھائی مرے بھائی
سینے میں اجل سانس ٹھہرنے نہیں دیتی
ہچکی تمھیں اب بات بھی کرنے نہیں دیتی

115
خشکیدہ زباں کو جو نہیں تاب کا یارا
کچھ نرگسی آنکھوں سے کرو ہم سے اشارا
پتلی بھی پھری جاتی ہے منہ زرد ہے سارا
معلوم ہوا جلد ہے اب کوچ تمھارا
کروٹ یہ نہیں بھائی سے منہ موڑ رہے ہو
ہم خوب سمجھتے ہیں کہ دم توڑ رہے ہو

116
یہ کہتے تھے حضرت کہ قیامت ہوئی طاری
عباس علم دار کرا ہے کئی باری
اٹکا جو دم آنکھوں میں تو آنسو ہوے جاری
تن رہ گیا اور روح سوئے خلد سدھاری
چلا کے جو شہ روئے تو گھبرائی سکینہؑ
نکلا تھا دم اُن کا کہ نکل آئی سکینہؑ

117
یوں کہنے لگی دوڑ کے فضہ جگر افگار
جاتی ہو کہاں تیر نہ مارے کو ئی خوں خوار
چلائی بہن ڈیوڑھی سے یا سید ابرار
تھیں نہیں اب ہم سے سکینہؑ جگر افگار
یا پھیر کے اس بیکس و بے آس کو لاؤ
یا ڈیوڑھی تلک لا شۂ عباسؑ کو لاؤ

118
گھبرا کے سوئے خمہ لگے دیکھنے سرور
دیکھا کہ چلی آتی ہے سر پیٹتی دختر
زلفیں تو ہیں بکھری ہوئی ٹوپی نہیں سر پر
جو روکتا ہے کہتی ہے گھبرا کے وہ مضطر
لوگو تمہیں کچھ میرے بہشتی کی خبر ہے
بتلا دو مجھے بہر خدا نہر کدھر ہے

119
سقے کا مرے نام ہے عباسؑ علم دار
تصویر علیؑ کی ہے سراپا وہ خوش اطوار
کاندھے پہ تو مشکیزہ ہے اور ہاتھ میں تلوار
پیاسی ہوں گر اب مجھے پانی نہیں درکار
پھر آنے کی قسمیں انھیں دینے کو چلی ہوں
میں اپنے چچا جان کو لینے کو چلی ہوں

120
لاشے پہ عبا ڈال کے شپیر پکارے
کیوں گھر سے نکل آئیں میں قربان تمھارے
گھبرا کے سکینہؑ نے کہا پیاس کے مارے
حضرت نے کہا بھائی تو دنیا سے سدھارے
میں تم کو اسی واسطے سمجھاتا تھا رو کر
اب ڈھونڈھنے آئی ہو مرے بھائی کو کھو کر

121
سر پیٹ کے ہاتھوں سے یہ چلائی وہ بے پر
دکھلا دو مجھے لاشۂ عباسؑ دلاور
اکبر نے کہا رو کے نہ مانے گی یہ مضطر
حضرت نے کہا لاش علم دار دکھا کر
پانی کی تمنا میں ہزاروں سے لڑے ہیں
منہ دیکھے تو یہ شیر سے عبسؑ پڑے ہیں

122
میت سے لپٹنے کو جو وہ دوڑ کے آئی
حضرت نے عبا بھائی کے چہرے سے اٹھائی
چلائی سکینہؑ کہ دہائی ہے دہائی
ریتی میں علم دار نے بھی شکل چھپائی
تھرانے لگا لاشۂ سقائے سکینہؑ
لاشے سے بھی آئی یہ صدا ہاے سکینہؑ

123
خاموش انیسؔ اب یہ دعا کر کہ الٰہی
اب جلد سوئے روضۂ شپیرؑ ہوں راہی
اب ہند میں کب تک یہ فقیری یہ تباہی
اُس در کی گدائی ہے مرے واسطے شاہی
سرکار شہنشاہ فلک جاہ کو دیکھوں
عباسؑ علم دار کی درگاہ کو دیکھوں


رباعی

1
عباسؑ سا صف شکن نہ ہو گا کوئی
اکبرؑ سا بھی گل بدن نہ ہو گا کوئی
گردن پہ لگا تیر مگر لب نہ ہلے
اصغرؑ سا بھی کم سخن نہ ہو گا کوئی

2
گر دوستی علیؑ میں مرجاویں گے
بگڑے ہوے سب کام سنور جاویں گے
جس وقت کہیں گے منہ سے یا شیر خدا
جوں برق صراط سے گذر جاویں گے
