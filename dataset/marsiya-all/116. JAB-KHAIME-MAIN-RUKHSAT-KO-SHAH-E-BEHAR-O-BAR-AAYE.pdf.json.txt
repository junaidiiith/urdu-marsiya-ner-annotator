www.emarsiya.com

11

جب خیمے میں رخصت کو شۂ بحرو بر آئے
چلائی سکینہؑ میرے بے کس پدر آئے
حضرت کو جو ناموس پیمبر نظر آئے
رو کر کہا ہم قبر میں اصغر کو دھر آئے
لو بیبیو شبیر جہاں سے سفری ہے
اب فاطمہ کا لال چراغِ سحری ہے

تنہا ہوئے کس طرح نہ ہم مرنے کو جائیں
قاسمؑ ہیں کہ عمو کے عوض خوں میں نہائیں
عباس میں جو نہر پہ ہاتھ اپنا کٹائیں
اکبرؑ ہیں جو بابا کی عوض برچھیاں کھائیں
یاور کوئی جز بے کسی ویاس نہیں ہے
اصغرؑ سبھی موئے اب تو کوئی پاس نہیں ہے

تقریر میں جو داغ اُٹھانے تھے اُٹھائے
ان آنکھوں سے فرزندوں کے لاشے نظر آئے
اکبرؑ سا پسر مرگیا، ہم مرنے نہ پائے
خالق مجھے اس قافلے سے جلد ملائے
کس سے کہوں جو ہجر عزیزاں کا قلق ہے
دل ٹکڑے ہے سینے میں کلیجہ مراشق ہے

تم سب کو کیا خالقِ اکبرؑ کے حوالے
زہرا کے حوالے کیا، حیدرؑ کے حوالے
سب گھر ہے مرا عابد مضطر کے حوالے
ہے میری سکینہؑ مری خواہر کے حوالے
ماتم میں مرے نالہ و فریاد کرے گی
بہلائیو جس دم وہ مجھے یاد کرے گی

اصغر کو لیے گود میں پھرتی تھی وہ دن بھر
بہلائے گی دل کس سے کہ مارے گئے اصغرؑ
لب اور یتیمی کی بلا آتی ہے سر پر
غم ہے کہ یہ کس طرح جیے گی مری دختر
کون اُس کے بھلا ناز اٹھائے گا مرے بعد
چھاتی پہ اُسے کون سلائے گا ؟ مرے بعد

افسوس میری پیاری یہ اب ہوئے گی بے داد
دُر کے لیے ماریں گے طمانچے ستم ایجاد
چلائے گی لے لے کے میرا نام وہ ناشاد
مرکر بھی غم و رنج سے ہم ہوں گے نہ آزاد
ہیہات گلا باندھے گا جب شمر رسن میں
لاشہ مرا صدمے سے تڑپ جائے گا رن میں

کہہ کر یہ سخن رونے لگے سید اکرم
ناموس محمد میں بپا ہو گیا ماتم
سر پیٹ کے زینب نے کہا اے شۂ عالم
کس سے سخت یاس یہ فرماتے ہو اس دم
کچھ میری بھی ہے فکر جو سر دیتے ہو بھائی
ہے ہے مجھے مرنے کی خبر دیتے ہو بھائی

جاتے ہو تو ہمراہ بہن کو لیے جاؤ
میں تیر ستم کھاؤں گی، تم برچھیاں کھاؤ
جب غش میں سر پاک کو ہرنے پہ چھکاؤ
میں تھام لوں تا خاک پہ تم گرنے نہ پاؤ
تنہا تمہیں شمشیر و تبر کھا نے نہ دوں گی
مرجاؤں گی پر آپ کو میں جانے نہ دوں گی

بابا نہیں اماں نہیں بیٹے بھی نہیں پاس
پردیس میں ہے کون بجز بے کسی ویاس
اس خواہر غمگیں کو فقط آپ کی ہے آس
بعد آپ کے کرنے کا نہیں کوئی میرا پاس
ہر شہر میں سر ننگے میں دل خستہ پھروں گی
صدقے گئی دردر میں رسن بستہ پھروں گی

رونے لگے زینب سے یہ سن کر شۂ ابرار
چھاتی سے لگایا اسے بادیدۂ خوں بار
فرمایا کہ دے صبر تجھے، ایزدِ غفّار
واللہ بہن بھائی ہے اس امر میں ناچار
کس طرح نہ مرنے کا ارادہ کرے زینب
ہے مرضی خالق تو یہی کیا کرے زینب

جانے دو بہن خالق اکبرؑ کی قسم ہے
رو کو نہ ہمیں، تم کو پیمبر کی قسم ہے
زہرا کی تمہیں روح مطہر کی قسم ہے
بس صبر کرو! تم کو مرے سر کی قسم ہے
تنہائی سے دم سینے میں گھیر اتا ہے بھینا
اب ٹھہروں تو وعدے میں خلل آتا ہے بھینا

یہ سن کے گری زینب دلگیر زمیں پر
چلائی کہ دنیا سے چلے ہائے برادر
پھر شہ نے کہا دیکھ کے بانو کو کھلے سر
صاحب کہو کیا حال ہے کیوں پھینک دی چادر؟
لب پر کبھی نالہ ہے، کبھی سینہ زنی ہے
ہم تو ابھی جیتے ہیں، یہ کیا شکل بنی ہے

رو کر کہا بانو نے کہ یا سبطہ پیمبر
کچھ ہوش نہیں جب سے موئے ہیں علی اکبرؑ
کس طرح میں چھاتی کو نہ پیٹوں مرے سرور
اکبرؑ ہی کو روتی تھی کہ مارے گے اصغرؑ
جینے کی نہیں، دل پہ بڑا رنج وتعب ہے
آقا نے بھی لونڈٰی کو جو چھوڑا تو غضب ہے

شہ نے کہا بانو یہی قسمت میں لکھا ہے
تقدیر سے کچھ زور نہیں، صبر کی جا ہے
آیا ہے جو دنیا میں وہ اک روز فنا ہے
گھبراؤ نہ ہر دکھ میں، مدد گار خدا ہے
دو بیٹے فدا کر چکی ہو راہ خدا میں
شوہر کو بھی قربان کرد راہ خدا میں

پیغام رنڈا پے کا سُنا شاہ سے جس دم
یہ روئی کہ بے ہوش ہوئی بانوے پر غم
عابد کے سرہانے گئے روتے شۂ عالم
بازو کو ہلا کر کہا بادیدۂ پُرنم
کیا غش میں ہو رخصت کو پدر آیا بیٹا
اُٹھو کہ وصیت کو پدر آیا ہے بیٹا

ہاہا کی صدا سن کے اسے ہوش جو آیا
اٹھا نہ گیا سرقدم شہ پہ جھکایا
شہ بیٹو گئے اور اسے اٹھایا
منھ دیک کے عابد نے یہ حضرت کو سنایا
روشن ہوئیں آنکھیں، شۂ والا نظر آئے
بس اب ہوئی صحت کہ مسیحا نظر آئے

شہ نے کہا دے تجھ کو شفا ایزد غفار
جاتا ہے پدر مرنے کو اے عابد بیمار
خیمے کے جلانے کو اب آئیں گے جفا کار
رہتا حرم پاک سے بلوے میں خبردار
اس گھر کے بس اب مالک و مختار تمہیں ہو
بے وارثی رانڈوں کے مددگار تمہیں ہو
سمجھاتا ہوں جو کچھ وہی کرنا مرے دلدار
رسی بندھے گردن میں تو مت کیجیو تکرار
نہوڑائیو سر دیکھتے ہی طوق گراں بار
رکھ دیجو قدم، بیٹریاں لائیں جو ستمگار
فرزند ہو تم ابن شۂ عقدہ کشا کے
پابند رہو سلسلۂ صبر و رضا کے

اور اک وصیت رہے یاد اے مرے جانی
کیجو نہ فراموش، بری تشنہ دہانی
چوبیس پہر گزرے ہیں پایا نہیں پانی
دیں پانی اگر بعد مرے ظلم کے بانی
تم فاتحہ بابا کی دلا دیجیو، بیٹا
اور پیاسی سکینہؑ کو پلا دیجیو، بیٹا

اور سوئے وطن جائیو جب قید سے چھٹ کر
صغراؑ سے یہ کہیو مری جانب سے مقرر
بی بی تجھے بھولا نہیں میں بے کس و مضطر
تھی یاد تری دل میں، گلا تھا تہۂ خنجر
تقدیر نے زندہ ہمیں پھیرا نہ سفر سے
اب حشر میں ہووے گی ملاقات، پدر سے

سجادؑ نے حضرت سے کہا تھام کے رقّت
کیا بندے کو مرنے کی نہ دیجے گا اجازت
اس قید نصیب سے تو بہتر شہادت
بن آپ کے ہے زیست مرے حق میں قیامت
یہ سدتِ تپ اور یہ تنہائی ہماری
گر آپ نے چھوڑا تو اجل آئی ہماری

شہ نے کہا صدقے ترے مظلومی کے شبیرؑ
اے عابدِؑ بے کس! ہے یہی خواہشِ تقدیر
کس طرح سے تو حلق دھرے گا تہۂ شمشیر
پیارے ترے حصے میں تو ہے طوقِ گلوگیر
تازیست، تجھے باپ کے ماتم میں ہے رونا
چالیس برس تجھ کو مرے غم میں ہے رونا

ہر چند کہ ہے تم پہ فراقِ پدری جبر
جب تم نہ ہوئے کون بنادے گا مری قبر
آجائے گا غش روؤ نہ بیٹا صفتِ ابر
اب گھر میں نہ ہم آئیں گے بابا کو کرو صبر
ناموس رسولؐ دوسرا کو تمہیں سونپا
سونپا تمہیں گھر اور خدا کو تمہیں سونپا

غش ہو گئے سجاد حزیں سُن کے یہ تقریر
روتے ہوئے میداں کو چلئے حضرت شبیرؑ
صدمے سے ہوا زرد رخ زینب دل گیر
چلا کے کہا بانو نے ہے ہے مری تقدیر
اٹھتا ہے مرے شاہ کا سایا مرے سر سے
لوگو! میں چھٹی جاتی ہوں زہرا کے پسر سے

سمجھاتے تھے ایک ایک گوشہ بادلِ ناشاد
اے بیبیو! بے فائدہ ہے نالہ و فریاد
بھولو ہمیں اب خالق اکبر کو کرو یاد
شاکر رہو ہر دکھ میں کہ حق کا ہے یہ ارشاد
یہ سن کے ہر اک تکتی تھی شبیرؑ کی صورت
شہ دیکھتے تھے رو رو کے ہمشیر کی صورت

خیمے سے برآمد ہوئے آخر یشہ صفدر
سب بیبیاں ڈیوڑھی پہ رہیں کھولے ہوئے سر
کیا کیجئے بیاں بے کسی سبط پیمبرؐ
بیٹا نہ بھتیجا، نہ علم دار، نہ لشکر
تھامے جو رکاب آپ کی اتنا نہ کوئی تھا
رہوار تھا، یا راکبِ دوش نبوی تھا

کس یاس سے ہر چار طرف تکتے تھے سرور
دکھلائی نہ دیتا تھا کوئی مونس و یاور
رو گر کبھی چلاتے تھے آؤ علیؑ اکبرؑ
دل تھام کے کہتے تھے کبھی ہائے برادر
لو جلد خبر بے کس و بے یار میں عباسؑ
تم تھامو رکاب آکے، تو اسوار ہوں عباسؑ

رو رو کے یہ کہتے تھے شہنشاہ دو عالم
مظلومی شبیر پہ تھا خیمے میں ماتم
ہرگز دل زینب کو قرار آیا نہ اُس دم
چلاتی ہوئی ڈیوڑھی سے نکلی وہ بصد غم
اے بھائی دکھاؤں کے تنہائی تمہاری
تھامے گی رکاب آج یہ ماں جائی تمہاری

شہ نے کہا زینبؑ تری الفت کے میں قرباں
بھائی کے لیے پردے کا! تم کو نہ رہا دھیاں
پھر گھوڑے کے نزدیک گئے سرور ذیشاں
رو رو کے کہا نو بہن! اللہ نگہباں
زینب نے رکھا ہاتھ رکاب شہ دیں پر
شبیرؑ ہوئے جلوہ نما خانہ زمیں پر


میداں کو چلی سید بے کس کی سواری
زینبؑ گئی خیمے میں بصد گریہ وزاری
جنگاہ میں پہونچا اسد ایزد باری
اس غیظ سے دیکھا کہ لگے کانپنے ناری
کیا رعب تھا کیا دیدہ تھا ابن علیؑ کا
قبضے کی طرف ہاتھ نہ بڑھتا تھا کسی کا

بچپن کا تھا مرکب تہۂ ران، برق کی تمثال
ہر مرتبہ چمکارتا تھا، فاطمہؑ کا لال
کہتے تھے ستمگار زہے حشمت واجلال
دیکھو تو ذرا شرکت شبیرؑ خوش اقبال
لب تشنہ کئی دن شۂ مظلوم رہے ہیں
پر شیر سے میداں میں کھڑے جھوم رہے ہیں

دن ہو گیا جلوے سے رخ تاب کے مہتاب
ابرد ہیں حریم حرم پاک کے محراب
ہیں نرگسی آنکھیں تو ہے چہرہ گل شاداب
لب غیرت یا قوت ہیں، دندان در خوش آب
آئینہ ہے گردن تو صراحی سا گلا ہے
حضرت کا بدن نور کے سانچے میں ڈھلا ہے

اتنے میں بڑھ کے رجز خواں شۂ صفدر
پہچانو میرے رتبے کو اے قوم ستمگر
نانا ہے پیمبر مِری ماں بنتِ پیمبر
بھائی حسن سبز قبا، عاشقِ داور
میں سرور دانِ چمن شیر خدا ہوں
واللہ ڈرو! مجھ سے میں شمشیر خدا ہوں

تم وہ ہو کہ لکھ لکھ کے خط شوق بلایا
میں وہ ہوں کہ گھر چھوڑ کے اس گرمی میں آیا
تم وہ ہو کہ بے جرم و خطا مجھ کو ستایا
میں وہ ہوں کہ شکوے کا سخن لب پہ نہ لایا
تم وہ ہو کہ تصویر پیمبر کی مٹا دی
میں وہ ہوں کہ جس نے تمہیں بخشش کی دعا دی

بے جاں کیے تم نے مرے یاور مرے پیارے
میں رہ گیا سب جانب فردوس سدھارے
تم صبح و مسا رہتے ہو دریا کے کنارے
بچتے ہوئے جاتے ہیں مرے پیاس کے مارے
مہماں کو بھی اپنا کہیں دنیا میں ملی ہے؟
پانی نہیں دیتے ہو یہ کیا بے ادبی ہے؟

کچھ بولے نہ حضرت کے سخن سُن کے ستمکار
اک بار بجے طبل، ہوئی تیروں کی بوچھار
کی سبط پیمبرؐ نے علم تیغِ شرر بار
بجلی کی طرح، جاہی پڑا فوج میں رہوار
دم بند ہوئے تیغ سے بیداد گروں کے
ہر چار طرف چھاگئے بادل سپروں کے

کس سے ہو بیاں تیزی تیغِ شۂ عالم
ہنگام رقم حرف کٹے جاتے ہیں باہم
کہیے اسے برق غضب خالق اکرم
خونریز و جفا کار و سر انداز، شرر دم
جس غول پہ بجلی سی وہ جا پڑتی تھی تھم کے
سر گرتے تھے مانند تگرگ اہلِ ستم کے

میداں میں زبس خون کے دریا کا ہوا جوش
مچھلی کی طرح لوٹتے پھرتے تھے زرہ پوش
نامی جو بہادر تھے، نہ تھا ان میں ذرا ہوش
تھا شور کہ بس شمع حیات اب ہوئی خاموش
کیا جاتے بھلا سبط پیمبرؐ کے برابر
اک برق نکل جاتی ہے دو کر کے برابر

کیا تیغ تھی کیا ضرب تھی العظمہ اللہ
یاں کوہ جو ہووے تو کئے مثل پرِ کاہ
دم لینے نہ دیتے تھے کسی کوشہ ذی جاہ
دوزخ کی طرف رَن سے چلے جاتے تھے گمراہ
سو جان سے فدا ضربتِ دستِ شۂ دیں پر
کتنے ہی تڑپتے نظر آتے تھے زمیں پر

کرتا ہے علم سیف زباں راوی پر غم
لڑتے ہوئے دریا پہ جو پہونچے شۂ عالم
تھے گھاٹ جو روکے ہوئے واں سیکڑوں اظلم
اک حملے میں ان سب کو کیا درہم و برہم
آئی جو ہوا، اسپ شۂ تشنہ وہاں کو
لٹکا دیا پانی پر نظر کر کے زباں کو

حضرت نے جو دیکھا کہ بہت تشنہ ہے رہوار
ٹھکرا کے اسے ڈال دیا نہر میں اک بار
فرمایا کہ سیراب ہو اے اسپ وفادار
پرچھا ہے ابھی گھیر نہ لیں پھرکہیں کفار
اور میں تو کبھی پانی سے لب تر نہ کروں گا
پیاسے موئے عباس میں پیاسا ہی مروں گا

بے جاں ہوئے بن پانی تڑپ کر علی اکبرؐ
ہاتھوں پہ مرے تشنہ دہن مر گئے اصغرؑ
دم توڑتی ہے خیمے میں پیاسی مری دختر
اے گھوڑے تو منصف ہو میں پانی پیوں کیونکر
اب دل کو مرے ساغر و کوثر کی ہوس ہے
اور حلق کو آب دم خنجر کی ہوس ہے

راکب کی جو تقریر سنی گھوڑے نے ساری
اک ندی ہوئی آنسوؤں کی چشموں سے جاری
رو رو کے یہ کی عرض کہ اے عاشقِ باری
سیراب ہوں میں اور نہ بجھے پیاس تمہاری
حضرت کی طرح پانی سے بیزار ہوں آقا
میں بھی نہ پیوں گا کہ وفادار ہوں آقا

رونے لگے سن کے شۂ بے کس و بے پر
پھر سوچ کے کچھ پانی بھرا چلو کے اور
چاہا جو ہیں شہ نے کہ لبِ خشک کریں تر
چلا کے یہ تب کہنے لگا ایک ستم گر
پانی سے ابھی حلق نہ ترکیجیے حضرت
گھر لٹتا ہے ہاں جلد خبر لیجیے حضرت

تاراج ہوا اہل حرم کا زر و زیور
سیدانیاں خیمے سے نکل آئی ہیں باہر
یہ سنتے ہی شاہ دو جہاں ہو گئے مضطر
اس پانی کو بس پھینک دیا، نہر کے اندر
لے تیغ دو دم ہاتھ میں گھوڑے پہ سنبھل کر
خیمے کو لگے دیکھنے دریا سے نکل کر

گھر سید مظلوم کو سالم نظر آیا
مطلق اثر اس شامی کی باتوں کا نہ پایا
عباس کے لاشے کو جو دیکھا تو سنایا
اے بھائی خبر لو! ہمیں اعدا نے ستایا
گھر ہو گیا ویراں علی اکبرؑ گئے مارے
اٹھ کر ہمیں پرسا دو کہ اصغرؑ گئے مارے

رو رو کے ابھی کہتے تھے یہ سبط پیمبرؐ
جو گھیر لیا فوج ستمگار نے آکر
تیر ایسے پڑے چھن گیا سارا تن انور
سینے پہ پڑیں برچھیاں اور پہلو پہ خنجر
ٹکڑے ہوا تیغوں سے عمامہ شۂ دیں کا
آلودہ خوں ہو گیا جامہ شۂ دیں کا

زخمی جو بہ شدت ہوا زہراؑ کا وہ جانی
طاقت تو گھٹی اور بڑھی تشنہ دہانی
تلواریں لگاتے تھے کھڑے ظلم کے بانی
ہونٹوں پہ زباں پھیر کئے شہ کہتے تھے پانی
کرتا تھا کوئی رحم نہ اس تشنہ دہن پر
پانی کے عوض تیر برستے تھے بدن پر

فرماتے تھے افسوس نہ رتبہ میرا جانا
اے ظالمو! اچھا نہیں زہراؑ کا ستانا
سمجھے ہو گناہ پیاسے کو پانی کا پلانا
ملبوسِ نبیؐ کرتے ہو، تیروں کا نشانا
تلواریں یہ سب چلتی ہیں حیدرؑ کے جگر پر
پڑتے ہیں یہ سب تیر پیمبر کے جگر پر

سنتے تھے نہ مظلوم کی فریاد ستمگر
اک پیاسے پہ ٹوٹا ہوا تھا شام کا لشکر
بہہ کے لہو زخموں سے گرتا تھا زمیں پر
رہوار بھی مجروح تھا، تیغوں سے برابر
لگتے تھے جو پیکانِ ستم چہرے پہ آکر
ہر مرتبہ خوں جھاڑتا تھا، سر کو پھرا کر

اتنے میں چھدا تیر سے حلق شۂ ابرار
پیکان ستم گردنِ انور سے ہوا پار
حلقوم سے کھینچا جو ہیں وہ ناوک خونخوار
فوارے کے مانند چُھٹی خون کی اک دھار
صدمہ تھا عجب دوش محمدؐ کے مکیں پر
گرتا تھا گریبان سے لہو دامن زمیں پر

پیشانی پر اک تیر لگا اور بھی کاری
آلودٔہ خوں ریشِ مبارک ہوئی ساری
مل مل کے لہو چہرے پہ وہ عاشق باری
کہتا تھا کچھ امت نے نہ کی قدر ہماری
فردوس میں جا کر یونہی بابا سے ملوں گا
جنت میں اسی طرح میں مانا سے ملوں گا

ناگاہ بن وہب نے اک برچھی لگائی
تھی زہر میں ظالم نے سناں اس کی بجھائی
وہ دلبرِ زہراؑ کے کلیجے میں در آئی
گردن شۂ مظلوم نے ہرنے پہ جھکائی
سنبھلا نہ گیا دوش محمد کے مکیں سے
یا شیر خدا کہہ کے گرے خانہ زیں سے

سب زخمِ بدن پھٹ گئے گرتے ہی زمیں پر
بسمل کی طرح خون میں تڑپنے لگے۔۔۔۔۔۔۔۔
آلودہ ہوئے خاک سے گیسوئے معنبر
تلواریں لگانے لگے گرد آکے ستمگر
تھی خشک زبان بول نہ کچھ سکتے تھے حضرت
مظلومی سے ایک ایک کا منھ تکتے تھے حضرت

چلاتی تھی ڈیوڑھی پہ کھڑی خواہر شبیرؑ
اس بے کسی مظلومی کے صدقے ہو یہ ہمشیر
دم توڑتے ہو پانی پلاتے نہیں بے پیر
اب رن میں نکل آتی ہوں میں بے کس و دلگیر
تلواریں پڑیں گی، تو نہ گھبراؤں گی بھائی
میں آپ کو خیمے میں اُٹھا لاؤں گی بھائی

ریتی پہ تڑپتے ہو تمہیں کون اُٹھائے
ہے ہے کسے بھیجوں جو لعینوں سے بچائے
ہے ہے کہوں کس سے کہ تمہیں پانی پلائے
ہے ہے کسے ماں جائی تِرا حال دکھائے
یا حیدرؑ وصفدر تمہیں امداد کو پہونچو
بھائی کا گلا کٹتا ہے فریاد کو پہونچو

فریاد سنی زینبؑ ناشاد کی جس دم
خیمے کی طرف تکنے لگے سیدِ اکرم
دیکھا کہ یہ ہے خواہر غم دیدہ کا عالم
سرپیٹتی ہے ہاتھوں سے اور کرتی ہے ماتم
تھامے میں کئی بیبیاں اُس خستہ جگر کو
اس صدمے سے غش آگیا زہراؑ کے پسر کو

لشکر سے بڑھا شمر لعیں کھینچ کے خنجر
فریاد ہے چھاتی پہ چڑھا شہ کی ستمگر
زانو سے دبا سینہ زخمی جو سراسر
اُس وقت لہو منھ سے اگلنے لگے سرور
خنجر کو رکھاشہ کے گلے پر جو میں نے
تکبیر کہی کھول کے آنکھیں شۂ دیں نے

ظالم کو زباں سوکھی دکھائی گئی باری
پانی نہ دیا ذبح لگا کرنے وہ ناری
جب تک کہ نہ گردن کی رگیں کٹ چکیں ساری
تکبیر رہی شہ کے لبِ خشک پہ جاری
جس وقت جدا ہو گیا سر تیغ سے کٹ کر
خم ہو گیا قبلے کی طرف جسم اُلٹ کر

غل پڑ گیا بے سر ہوا سردار دو عالم
خنجر سے دل و جانِ نبیؐ ہو گیا بے دم
خاموش انیسؔ اب کہ پڑا بزم میں ماتم
اب خالق اکبر سے دعا مانگ یہ اس دم
غیر از غم شبیرؐ کوئی غم نہ ذرا دے
یارب مجھے توقید تفکر سے چھڑا دے
