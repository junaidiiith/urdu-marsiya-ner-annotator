جلد ششم
مرثیہ میر انیس

۱
کیا عُقدہ کشا خلق مین نام شہ دین ہے
ہر بندۂ آزاد غلام شہ دین ہے
ہے عرش سے برتر وہ مقام شہ دین ہے
قرآن کی طرح شان کلام شہ دین ہے
اللہ کے پیارے ہین جگر بند نبی ہین
بچپن سے یہ مقبول جناب احدی ہین
۲
جبریل سِوا کون تھا اوس راز سے محزم
طفلی سے جو کچھ تھا کرم خالق اکرم
زہرا کو یہی حکم خدا آتا تھا پیہم
شبیر جو رویا کہ ہلا عرش معظم
سب کے لیئے کافی یہ اشارا ہے ہمارا
اسکو نہ رولا تاکہ یہ پیارا ہے ہمارا
۳
مقبول ہے یہ رتبہ اعظم اسے دین گے
جو چیز کریگا یہ طلب ہم اسے دین گے
مختاریٔ ذریت ادم اسے دین گے
عالم مین لقب شاہ دو عالم اسے دین گے
اس پر نظر لطف و عنایت ہے ہماری
تم سب ہو نگہبان یہ امانت ہے ہماری
۴
افلاک سے خدمت کو ملک آتے تھے اکثر
گہوارے کو جبریل ہلا جاتے تھے اکثر
محبوب خدا گود مین بہلاتے تھے اکثر
اصحاب وفادار سے فرماتے تھے اکثر
آنکھون سے لگاؤن قدم اسکے تو بجا ہے
شپیر مرا تاج سر عرش خدا ہے
۵
دشمن ہے جو اوسکا وہ محمد کا عدو ہے
اسکے تن اطہر کا لہو میرا لہو ہے
خُلق اس مین سراسر ہے مرا اور مری خو ہے
جو خلد کی زینت ہے وہ اس پھول کی بُو ہے
بیکار ہے دنیا کے زر و مال کی اُلفت
کام آئے گی عقبیٰ مین مرے لال کی الفت
۶
جو بعد مرے اسکو ستائے وہ ہے اظلم
غم جسنے دیا اسکو مجھے اوس نے دیا غم
دشمن مرے شپیر کا کافر سے نہین کم
بخشے گا نہ اوسکو کبھی خلاق دو عالم
خواہش نہین دنیا کے زر و مال کی لازم
امت کو محبت ہے مرے لال کی لازم
۷
لکھا ہے کہ شاہ شہدا جب ہوے پیدا
گردون پہ فرشتون کو ہوا حکم خدا کا
لو آج ہوا خلق محمدؐ کا نواسا
تم جاکے پس از تہنیت اسطرح سے کہنا
مولود کا ہے جشن کہ کچھ یاد ہین ہم بھی
تو شاد جو ہے آج بہت شاد ہین ہم بھی
۸
خالق کا سنا حکم فرشتون نے جو ناگاہ
سب شاد چلے حضرت جبریلؑ کے ہمراہ
دیکھا تہ گردون جو روان لشکر اللہ
کس یاس سے کی فطرش پر سوختہ نے آہ
جبریل سے پونچھا کہ کچھ آفت ہوئی برپا
کیا حشر کا سامان ہے قیامت ہوئی برپا
۹
روشن ہے فلک ارض کے طبقے ہین منور
ہر شب سے دو چندان ہے ضیائے مہ و اختر
سنگ و شجر و ب حر و برو قطرۂ و گوہر
سب حمد خدا کرتے ہین اور نعت پیمبر
اللہ سے ہر شے کو ہدایت طلبی ہے
گویا شب معراج رسول عربی ہے
۱۰
جبریل و اسرافیل نے فطرس سے کہا تب
احمدؐ کے نواسے کی ولادت کی یہ ہے شب
جاتے ہین پئے تہنیت افلاک سے ہم سب
اس دن کو بھلا عید پہونچتی ہے کوئی کب
شادی ہے در رنج و الم بند ہوئے ہین
محبوب خدا صاحب فرزند ہوئے ہین
۱۱
بیت الشرف فاطمہؑ مین عید ہے کل سے
طالع ہوا خورشید شرف بُرج حمل سے
جاتے ہین زیارت کے لیئے اپنے محل سے
بہتر ہے یہی ایک عمل لاکھ عمل سے
دیکھینگے شباہت شہ مردان کے پسر کی
طاعت ہے زیارت شہ مردان کے پسر کی
۱۲
وہ عرش امامت کا ہے تابندہ ستارا
خالق نے اوسے نور سے اپنے ہے سنوارا
حیدر کا بھی پیارا ہے محمدؐ کا بھی پیارا
حوران خبان کرتی ہین غرفون سے نظارا
دل سب کے محمدؐ کی مودت سے بھرے ہین
پیچھے ابھی کتنے ہی فرشتون کے پرے ہین
۱۳
سنتا نہ کبھی عاصیون کی خالق اکبر
ہے بخشش امت کا سبب سبط پیمبرؐ
جسوقت بزرگون مین نہوگا کوئی سر پر
اُمت کی شفاعت کے لیئے دیویگا یہ سر
مقبول دعا اسکی ہے درگاہ خدا مین
گھر بار لٹا دیوے گا یہ راہ خدا مین
۱۴
فطرس نے یہ جسوقت سُنا رتبۂ شپیرؑ
بولا وہ فرشتہ کہ زہے عزت و توقیر
للہ مجھے لیجاؤ وہان تک کسی تدبیر
شپیرؑ کے صدقے سے بحل ہوئے گی تقصیر
اس قید سے برسون نہ رہائی مری ہوگی
ہوگی تو یوہین عقدہ کشائی مری ہوگی
۱۵
جبریل اوسے ساتھ لیئے باادب آئے
بیٹھے تھے نواسے کو نبی چھاتی لگائے
دی تہنیت اور راز شہادت بھی سنائے
رویا کیئے محبوب خدا سر کو جُھکائے
فرماتے تھے جو حکم الٰہی ہے وہ حق ہے
پر فاطمہ زہرا نہ سنے اسکا قلق ہے
۱۶
فرزند کا مُنھ کھول کے حضرت نے دکھایا
رونے لگے جبریل بہت پیار جو آیا
کی عرض کہ یوسف نے بھی یہ حسن نہ پایا
اس طفل پہ اللہ رکھے آپکا سایا
یکتائے جہان حسن مین یہ غنچہ وہان ہے
پر دیکھئے مظلومی بھی چہرے سے عیان ہے
۱۷
ماتھے پہ لگی خاک جو معصوم کے پائی
جبریل نے پوچھا تو نبی نے کہا بھائی
واللہ یہ خصلت مجھے اس لعل کی بھائی
پیدا ہوا جب خاک پہ پیشانی جُھکائی
وہ بولا کہ اللہ کو خوشنود کرین گے
یہ تیغ تِلے سجدۂ معبود کرین گے
۱۸
حیدرؑ نے بھی کی آہ پیمبر نے بھی کی آہ
رُو رُو کے کہا سب نے کہ جو مرضیِ اللہ
ساکت ہوے چپ جوش بُکا سے شہہ ذیجاہ
جبریل نے فطرس کے کیا حال سے آگاہ
تھے جمع ملک گرد رسول عربی کے
فطرس بھی لگا لوٹنے قدمون پہ نبی کے
۱۹
مشہور جہان ہے کرم شاہ خوش اوقات
بس بعد مناجات یہ فطرس سے کہی بات
آ ابن علی کے ترے بازو پہ ملون ہات
بیحد و نہایت ہین اسی سن مین کرامات
حق کو کوئی پیارا نہین اس غنچہ دہن سے
مس کر بدن اپنا مرے پیارے کے بدن سے
۲۰
مس کرتے ہی فرزند نبیؐ کا تن اطہر
بازو بھی قوی ہو گئے بالیدہ ہوے پر
کیون اہل عزا تمنے سنا رتبۂ سرور
رونے کی ہے جا خاک اوڑاتے نہین سر پر
اوس عقدہ کشا پر یہ زمانے مین ستم ہون
سینہ تو چھدے تیر سے اور ہاتھ قلم ہون
۲۱
ہر چند زمانے مین روایت ہے یہ مشہور
ذاکر کو مگر ذکر فضائل کا ہے منظور
لکھا ہے کہ مسجد مین نبی بیٹھے تھے مسرور
تھی فرش سے تا عرش ضیائے رخ پُرنور
موجود تھے دربار مین حیدر بھی نبی کے
اصحاب بھی تھے جمع رسول عربی کے
۲۲
اک مرد عرب دور سے ناگہہ نظر آیا
مجرے کو سر اوسنے در مسجد سے جُھکایا
کی عرض شرف جبکہ حضوری کا بھی پایا
اس بچۂ آہو کو مین ہون نذر کو لایا
قابل نہین ہر چند رسول دوسرا کے
کھیلین گے تو خوش ہونگے پسر شیر خدا کے
۲۳
نذر اوسکی قبول احمد مختارؐ نے کی جب
ہنس ہنس کے لگے دیکھنے آہو کو حسن تب
محبوب خدا سمجھے نواسے کا جو مطلب
دھیان آگیا شپیر نہ بیدل ہو کہین اب
سونچے کہ یہ تحفہ اوسے دون یا اوسے دون مین
دو بچون مین اک بچۂ آہو کسے دون مین
۲۴
بیٹھے تھے اس سونچ مین سلطان رسالت
بچپن تھا حسن کو نہ رہی ضبط کی طاقت
آہو کا بھی مُنھ تکتے تھے نانا کی بھی صورت
آخر کہا بچہ یہ ہمین کیجے عنایت
مکتب سے سبق پڑھ کے جو ہم آئینگے نانا
اس بچے سے دل کھیل کے بہلائینگے نانا
۲۵
حضرتؐ نے کہا ہمنے دیا اُوسے پیارے
تسلیم بجا لائے خوشی گھر کو سدھارے
پہونچے تو یہ شپیر کو ڈیوڑھی سے پکارے
وہ چیز مین لایا کہ نہین پاس تمھارے
شپیر پکارے دکھا دو ہمین کیا ہے
بولے کہ یہ آہو ہمین نانا نے دیا ہے
۲۶
پاس آکے جو دیکھا تو یہ بولے شہ خوشخو
کچھ اور مین سمجھا تھا یہ ہے بچۂ آہو
کہتے تو کہا یہ پہ نہ دل پر رہا قابو
نانا کے کئے پاس بھرے چشم مین آنسو
خم گردن نازک کو کیا سامنے آکے
تسلیم بھی کی شرم سے گردن کو جُھکا کے
۲۷
ہاتون کو بڑھا کر کہا احمد نے کہ آؤ
ہونٹون سے ملین ہونٹ قرین مُنھ کو تو لاؤ
کی عرض گلے سے ہمین ہرگز نہ لگاؤ
بچہ جنھین ہرنی کا دیا اونکو بلاؤ
ہاتون کو نہ پھیلایئے بڑھنے کے نہین ہم
اب آج سے کاندھے پہ بھی چڑھنے کے نہین ہم
۲۸
بولے یہ نبی آپ کے مطلب کو مین سمجھا
غصّہ ہے بجا اور بجا آپ کا شکوا
لو جانے دو بس اب نہ کبھی ہوئیگا ایسا
جولاہا تھا پاس اوسکے یہی ایک تھا بچا
آہو نہین جو ڈھونڈھ کے لادین ابھی تمکو
جو چیز کہو اور منگا دین ابھی تمکو
۲۹
تب چھوٹے سے ہاتھون سے لگے چشم کو ملنے
اور سانس بھی ٹھنڈی لگی سینے سے نکلنے
باقی تھے فقط اشک بھی رخسار پہ ڈھلنے
پاس آئے محمدؐ تو لگے اور مچلنے
کہتے تھے کہ کچھ کھانا بھی کھانے کا نہین مین
بے ہرنی کا بچہ لیئے جانے کا نہین مین
۳۰
روٹھا ہون بہت توڑیئے اس دم نہ مری آس
کیا جانون مین بچہ ہے کوئی یا کہ نہین پاس
خالق سے دعا کیجئے حاشا نہین وسواس
شہ بولے کہ جو کہتے ہو تم لائے خدا راس
یہ کہکے جو ہین احمد مرسل نے دُعا کی
اک شور اوٹھا اتنے مین قدرت سے خدا کی
۳۱
غل سُن کے پیمبرؐ نے جو دیکھا تو یہ دیکھا
اک ہرنی چلی آتی ہے اور ساتھ ہے بچّا
ہے گرد مین آلودہ وہ ہرنی بھی سراپا
اور گرمی سے بچّا بھی پسینے مین ہے ڈوبا
تھمتا ہے جو وہ دوڑ کے گھوڑے کی طرح سے
دُم مارتی ہے پہلو پہ کوڑے کی طرح سے
۳۲
بیتاب ہے سینے مین نہین سانس سماتی
ہاتھ سے ہے بچے کو ڈھکیلے چلے آتی
گو ہے وہ لپٹتا پہ نہین دودھ پلاتی
اور مار کے پہلو کبھی آگے ہے بڑھاتی
دھڑکا ہے کہ نادم نہون شاہ دوسرا سے
تھک کر کہین دم لیتی نہین خوف خدا سے
۳۳
بچّا لیے مسجد مین ہوئی جبکہ وہ داخل
گویا ہوئی اس طرح کہ اے سرور عادل
کس مُنھ سے کرون شکر جو دولت ہوئی حاصل
مین رہتی ہون جسمین ہے وہ صحرا کئی منزل
ایمان کی سند الفت اولاد علی ہے
یہ نذر غزال حرمِ لم یزلی ہے
۳۴
دو بچے کیئے تھے مجھے خالق نے عنایت
اک نور تھا آنکھون کا تو اک قلب کی راحت
اک پہلے ہی پہونچا ہے زہے فخر و سعادت
مانوس تھی اس دوسرے بچے سے مین حضرت
نہ گرگ کا نہ شیر کی بیداد کا ڈر تھا
پیتا تھا یہ دودھ اور مجھے صیاد کا ڈر تھا
۳۵
یا شاہ ہوا حکم خدا یہ مجھے یکبار
ہشیار ہو بچے کو لیئے کرتی ہے کیا پیار
شپیرؑ ہے اس دوسرے بچے کا طلبگار
روٹھا ہے کھڑا لخت دل احمد مختار
گھبرا نہ فرشتے مدد اس آن کرینگے
مشکل کو مسافت کی ہم آسان کرینگے
۳۶
مین وہان سے روانہ ہوئی سنتے ہی یہ فرمان
دم مین کئی منزل کی مسافت ہوئی آسان
بس آج سے دونی ہوئی دنیا مین مری شان
سو بچے مری فاطمہؑ کے لال پر قربان
یا شاہ یہ بچّا مری عزت کا سبب تھا
روتا پسر شیر الٰہی تو غضب تھا
۳۷
یہ کہکے وہ ہرنی تو نبیؐ سے ہوئی رخصت
شپیر سے کہنے لگے سلطان رسالت
لگ جاؤ مری چھاتی سے آکر بصد الفت
کیون ابتو ہمین پیار کروگے بمحبت
مان باپ فدا تم پہ رسول دوسرا کے
کیونکر نہ کرون پیار کہ پیارے ہو خدا کے
۳۸
سنکر یہ سخن شاد ہوے سیّد ابرار
اور دوڑ کے نانا کے گلے لگ گئے یکبار
خوش ہوکے نواسے کو نبی کرنے لگے پیار
چوما کبھی ماتھا کبھی حلق اور کبھی رخسار
دھیان آگیا خنجر کا جو پیاسے کے گلے پر
رونے لگے مُنھ رکھ کے نواسے کے گلے پر
۳۹
اک دن تو وہ تھا اور یہ اک دن کا ہے مذکور
تھے نرغۂ کفار مین شاہنشہ جمہور
جس شاہ کا رونا تھا نہ اللہ کو منظور
تلوارین لگاتے تھے اوسے ظالم مقہور
کی شرم علی سے نہ نبی سے نہ خدا سے
اعدا نے اوسے ذبح کیا تیغ جفا سے
۴۰
تھا مورد الطاف و کرم فاطمہ کا لال
کیا عزت و توقیر تھی کیا حشمت و اقبال
لکھا ہے کہ جب چار برس کا تھا سن و سال
روزہ رمضان مین جو رکھا خیر ہوا حال
سمجھایا بہت بنت رسول دوسرا نے
روزے کو نہ کھولا پسر عقدہ کشا نے
۴۱
گرمی تھی بہت مہر تمازت پہ جب آیا
پتون کا پرندے بھی لگے ڈھونڈنے سایا
شپیر کا منھ دیکھ کے زہرا نے سنایا
کچھ تمنے تو پچھلے کو بھی کھانا نہین کھایا
صدقے گئی مان باپ کے دل کی بھی خبر ہے
لب سوکھ گئے اور ابھی دن چار پہر ہے
۴۲
کی عرض یہ کیا بات ہے گھبراؤ نہ مادر
مہمان ہین ہم آج اوسکے جو ہے خالق اکبرؑ
عادت ہو عبادت کی ابھی سے تو ہے بہتر
کیا ہوئیگا پانی نہ پیا تین پہر گر
بند ہے وہ پابند جو ہو حق کی رضا کا
دو دن رہین پیاسے جو اشارا ہو خدا کا
۴۳
ہمکو تو نہ کچھ بھوک نہ کچھ پیاس ہے اصلا
شرم آتی ہے اللہ سے کھولینگے نہ روزا
ٹکڑے ہوا اوسوقت تو زہرا کا کلیجا
گھبرا کے علی سے لگین کہنے مین کرون کیا
یہ کچھ جو نہ کھائیگا تو غم کھائیگی زہرا
اسکو جو غش آئیگا تو مر جائیگی زہرا
۴۴
حیدر نے کہا گود مین فرزند کو لیکر
بابا ترے قربان ہو اے عاشق داور
جب سات برس خیر سے کٹجائینگے تمپر
ہمد ھوم سے روزہ تمھین رکھوائینگے دلبر
جلدی نکرو آج بجا عذر ہے سن کا
روزہ تو ابھی رکھنا ہے تمکو کئی دن کا
۴۵
شپیرؑ نے کی عرض کہ کچھ آپ نہ گھبرائین
جب روزے کی نیت ہو تو کس طرح سے ہم کھائین
ممکن ہے پھرین اوس سے زبان پر جو سخن لائین
روزے مین خلل آئے نہ مر جائین تو مر جائین
چھوٹا ہون پہ روزہ مری عزت کا سبب ہے
خالق سے کرون وعدہ خلافی یہ غضب ہے
۴۶
سنکر یہ سخن پاس نبیؐ کے گئے حیدر
کی عرض کہ روزے سے ہے آج آپکا دلبر
وہان پہلے ہی جبریل نے دی تھی خبر آکر
بیت الشرفِ فاطمہ مین آئے پیمبرؐ
دیکھے جو لب خشکِ حسین ابن علی کے
یہ روئے کہ تر ہوگئے رخسار نبی کے
۴۷
گودی مین نواسے کو لیا ہاتھ بڑھا کر
ہونٹ اپنے رکھے ہونٹ پر چھاتی سے لگا کر
شپیرؑ نے نانا سے کہا اشک بہا کر
ہم روزے سے ہین آپ نے پوچھا بھی نہ آکر
آئے گی بہت نعمت حق ہاتھ ہمارے
آج ااپ بھی افطار کرین ساتھ ہمارے
۴۸
اُسوقت فرشتون کو ہوا حق کا یہ احکام
ہان صوم سے ہے فاطمہ زہرا کا گل مدام
خورشید کو لیجاؤ نہین دیر کا ہنگام
مغرب مین نہان کر دو کہ ہو جائے ابھی شام
اک پل مین عجب شان الٰہی نظر آئی
یا دھوپ تھی یا شب کی سیاہی نظر آئی
۴۹
دیکھا سوے افلاک محمدؐ نے جو یکبار
شپیرؑ سے خوش ہوکر کہا بولے مرے دلدار
دن چھپ گیا اب شام ہے روزہ کرو افطار
پیارے ہو خدا کے تمھین کیونکر نکرون پیار
مرسل رہے تا عمر تمنّا مین اسی کی
خاطر جو تمھاری ہے نہین اور کسی کی
۵۰
زہرا نے خوشی ہوکے کیا سجدۂ باری
احمد نے بھی حیدر نے بھی کی شکر گذاری
لائی رطب و شیر محمد کی جو پیاری
تب احمد مختار کے آنسو ہوے جاری
فرمایا کلیجا مرا صدمے سے ہلیگا
چوبیس پہر جب اسے پانی نہ ملیگا
۵۱
لاریب کہ ہین حد سے فزون رتبۂ شپیرؑ
ہے کسکی سوا آل محمدؐ کے یہ توقیر
جسکے لیئے شب دن کو کرے مالک تقدیر
خنجر سے اوسے ذبح کرے ظالم بے پیر
اکثر جو چڑھے دوش رسول دو جہان پر
سر کاٹ کے اوس شہ کا رکھین نوک سنان پر
۵۲
جسوقت مہینا رمضان کا ہوا آخر
اور چاند سر شام ہوا عید کا ظاہر
خاصان خدا یاس کہان دولت وافر
رونے لگا زہرا کا پسر کپڑون کی خاطر
کہنا تھا شب عید جو رخت بدل انکا
مان دیکھ کے روتی تھی پھٹا پیرہن انکا
۵۳
سمجھاتی تھی بیٹا مری گودی مین تو آؤ
آجاتی ہے پوشاک بھی آنسو نہ بہاؤ
مین کنگھی کرون گیسوؤن مین سر تو جھکاؤ
وہ کہتے تھے پہلے نئے کپڑے تو منگاؤ
سب لڑکے محلّے کے تو خورسند ہین امان
کل عید ہے اور کُرتے مین پیوند ہین امان
۵۴
مان اونکی تسلّی کو یہ کہتی تھی مین واری
کیون کُڑھتے ہو پوشاک تمھاری بھی ہے بھاری
پر دل مین یہ کہتی تھی محمدؐ کی وہ پیاری
یا رب تو ہی آگاہ ہے عسرت سے ہماری
اس رات تو ہر طرح سے بہلا اسے دونگی
ہوگی سحر عید تو مین کیا اسے دونگی
۵۵
جب خواب سے بیدار ہوے سید ابرار
ناگاہ ہوئے جلوہ نما احمد مختار
شپیر کو گودی مین لیا اور کیا پیار
فرمایا کہ مین تجھپہ فدا اے مرے دلدار
کی عرض عبث آپ فدا ہوتے ہین نانا
ہم رات سے کپڑون کے لیے روتے ہین نانا
۵۶
مُنھ چوم کے تب رونے لگے سید ذیجاہ
اور فاطمہ نے سوئے فلک دیکھ کے کی آہ
دستک دی کسی شخص نے دروازے پہ ناگاہ
زہراؑ نے کہا کون ہے اے بندۂ اللہ
بولا وہ نہ آیا تھا کہ کل تک نہ سیئے تھے
خیاط ہے کپڑے جسے سینے کو دیئے تھے
۵۷
فضہ گئی اور ہاتھون پہ اون کپڑون کو لائی
حیران ہوئی تب احمد مختار کی جائی
یعنے کہ نہ کی قطع نہ پوشاک سلائی
بہلانے کو شپیرؑ کے تھی بات سنائی
وہ کپڑے ہین شاہون کو میسر جو نہین ہین
آئی یہ صدا حُلہ فردوسِ برین ہین
۵۸
فرمایا محمدؐ نے کہ ان کپڑون کو لاؤ
زہرا مرے فرزندون کو دولھا سا بناؤ
شیپرؑ سے فرمایا کہ پیارے ادھر آؤ
شان اپنی بھی زیبائی کی لڑکون کو دکھاؤ
ہمجولی گلے ملنے کو جب آئین گے بیٹا
ان کپڑون کو سب  دیکھ کے شرمائینگے بیٹا
۵۹
رومال جو کھولا تو نظر آئی وہ پوشاک
عمام و پیرہن و پاجامۂ ور و پاک
نورانی قبا دو کہ جگر جس سے فرحناک
موزے وہ جنہین سر پہ رکھین فخر سے افلاک
زیبا جو کیا خلعت نو چاند سے تن پر
سر تا بقدم ٹھیک تھا جامہ وہ بدن پر
۶۰
ٹپکے کو لگے باندھے جسوقت قبا پر
تب گرد پھری بیٹون کے الفت سے بھی مادر
آئینہ مین جب دیکھ چکے چہرۂ انور
مان باپ کو اور نانا کو تسلیم کی جُھک کر
احمدؐ نے کہا حق کا کرم حال پہ میرے
اے فاطمہ اسبند کرو لعل پہ میرے
۶۱
شپیرؑ نے کی عرض کہ یا سید ابرار
ناقون پہ چڑھے پھرتے ہین لڑکے سر بازار
اب اونٹ کہان سے ہمین دوگے کہ ہون سوار
مُنھ چوم کے تب کہنے لگے احمد مختار
ناقہ بھی ہے موجود تمھین چڑھنے کو دین گے
اے نور نظر آج تو ہم اونٹ بنین گے
۶۲
یہ سُنکے چڑھے دوش پہ نانا کے جو شپیرؑ
کی دستِ ادب جوڑ کے حضرتؐ سے یہ تقریر
ہوتی ہے مہار اونٹ کی اب کیا کرین تدبیر
فرمایا کہ تھامو مرے گیسوے گرہ گیر
چھوٹے سے قدم ڈالدو جیبون مین قبا کی
حاضر ہین رکابین بھی عنایت سے خدا کی
۶۳
کی عرض کہ اطفال جو ہین اونٹ پہ سوار
اونٹ اونکے توہین دوڑتے یا سید ابرار
فرمایا کہ دوڑاؤ مجھے بھی مرے دلدار
تب پانون یہ چھوٹے سے ہلانے لگے یکبار
دوڑا کے جو روکا جگر و جان نبی نے
عف عف کہا دو بار رسول عربی نے
۶۴
کیون اہل عزا جسکا بنے اونٹ پیمبرؐ
پوشاک عطا جس کو کرے خالق اکبرؑ
جبریل جسے لیگئے ہون عرش کے اوپر
چھاتی پہ چڑھے اوسکے لعین کھینچ کے خنجر
رکھین قدم اوسکے تن صد پاش پہ گھوڑے
دورین کئی سو دیر تلک لاش پہ گھوڑے
۶۵
لیجائے ہر اک لوٹ کے پوشاک تن پاک
رہجائے بدن اوس کا برہنہ تہ افلاک
ملعونون کی لاشین تو کرین دفن وہ سفاک
محتاج لحد ہو پسر سید لولاک
تاج سر شاہان جہان جسکے قدم ہون
جمّال کی شمشیر سے ہاتھ اُسکے قلم ہون
۶۶
لکھا ہے کہ جب رہ گئے تنہا شہ ابرار
مظلوم پہ بیکس پہ ہوا نرغۂ کفار
لگتی تھی کبھی جسم پہ برچھی کبھی تلوار
چلاّتی تھی ڈویڑھی پہ کھڑی زینب ناچار
سید کی مدد کرنے کو آتا نہین کوئی
ہے ہے مرے بھائی کو بچاتا نہین کوئی
۶۷
ایک ایک کا لاشہ مرے بھائی نے اوٹھایا
مقتولون کے سر بھی نہ کوئی کاٹنے پایا
دوڑے گئے امداد کو جس جس نے بلایا
اس دم کوئی بھائی کی مدد کرنے نہ آیا
زندہ کوئی آغوش کا پالا نہین ہے ہے
بازو بھی کوئی تھامنے والا نہین ہے ہے
۶۸
یا احمد مختار مدد کرنے کو آؤ
یا شاہِ نجف آن کے بیٹے کو بچاؤ
یا فاطمہؑ تشریف بس اب خلد سے لاؤ
یا سید مسموم نہ اب دیر لگاؤ
فریادی ہون سب میرے مددگار کہان ہین
حمزہ ہین کہان جعفر طیار کہان ہین
۶۹
احمد نے صدا دی کہ نواسی تری قربان
حیدر نے پکارا کہ مین حاضر ہون مریجان
زہرا نے کہا مین بھی تو ہون با سر عریان
اللہ مرے لعل کی مشکل کرے آسان
ہم سب ترے بھائی سے نہین دور ہین بیٹی
پر مرضیٔ اللہ سے مجبور ہین بیٹی
۷۰
سُنکر یہ سخن خیمے سے باہر نکل آئی
چلاتی تھی آنکھون سے نہین دیتا دکھائی
جائے گی بچانے کے لیئے آپ کی جائی
بتلاؤ مجھے تم کہ کہان ہے مرا بھائی
مین اپنے گلے کو تہ شمشیر دھرون گی
ساتھ آئی ہون مرنے کے لیئے ساتھ مرون گی
۷۱
باہر جو قدم خیمے سے زینب نے نکالا
چلاّئے ملک اب ہوئی دنیا تہ و بالا
یہان اور زیادہ ہوے زخمی شہ والا
اس پہلو پہ برچھی لگی اُس پہلو پہ بھالا
غل تھا اسداللہ کے پیارے  کو گرا دو
ہان عرش کرامت کے ستارے کو گرا دو
۷۲
رہوار سے ناگاہ گرے سید ذیجاہ
دل تھام کے مخدومۂ کونین نے کی آہ
بسمل کی طرح گر کے تڑپنے جو لگے شاہ
ہونے لگے بیٹے پہ تصدق اسداللہ
شپر بھی گریبان قبا چاک کئے تھے
محبوب خدا گود مین لاشے کو لیئے تھے
۷۳
خنجر کو لیئے شمر بڑھا فوج سے جسدم
سجدے کو جُھکے خاک پر شاہنشہ عالم
چمکتا ہوا تیغ قریب آیا جو اظلم
تھرائی زمین کانپ گیا عرش معظم
سب بیبیان خیمے سے کھلے سر نکل آئین
بچے لیے سیدانیان باہر نکل آئین
۷۴
خنجر جو پھرانے لگا گردن پہ ستمگار
امت کی دعا کرنے لگے سید ابرار
فرزند سے لپـٹے ہوے تھے حیدر کرار
فریاد ہے سر تن سے جدا ہو گیا یکبار
ماتم کی صدا آنے لگی کون و مکان سے
غل تھا کہ اوٹھے پنجتن پاک جہان سے
۷۵
یہ وقت دعا کا ہے انیسؔ نہو اب غافل
ہے فاطمہؑ کی روح عزادارون کے شامل
یا قادر دیا حافظ دیا خالق عادل
عالم مین باقبال رہے بانیٔ محفل
ہر لخط فزون دولت و اقبال و حشم ہو
غم ہو تو فقط فاطمہؑ کے لال کا غم ہو

نوحہ
۱
کہتی تھی روکے زینبؑ یہ رن مین ہاے زہرا کے پیارے حسینا
سر کٹائے پڑا ہے تو بن مین ہاے زہرا کے پیارے حسینا
۲
خون جاری رگون سے ہوا ہے گویا دریا لہو کا بہا ہے
تیر کاری لگے ہین بدن مین ہاے زہرا کے پیارے حسینا
۳
رونے دیتے نہین غم زدون کو مارتے ہین عدو ہم سبھون کو
پیٹین کیونکر بندھے ہین رسن مین ہاے زہرا کے پیارے حسینا
۴
تیرے لاشے کو کیونکر اوٹھاؤن اپنی چادر زمین پر بچھاؤن
خاک صحرا بھری ہے بدن مین ہاے زہرا کے پیارے حسینا
۵
ہمکو امت نے کیسا ستایا پیش حاکم کھلے سر بلایا
اور علی کو رولایا کفن مین ہاے زہرا کے پیارے حسینا
۶
اے انیسؔ اب اوڑا خاک رو کر چھپ گئی ہاے وہ شکل سرور
چاند زہرا کا آیا گہن مین ہاے زہرا کے پیارے حسینا
