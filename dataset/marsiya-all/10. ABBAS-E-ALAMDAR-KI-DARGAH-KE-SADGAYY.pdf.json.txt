
جلد ششم
مرثیہ میر انیس
۱
عباس علمدار کی درگاہ کے صدقے
شوکت کے تصدق حشم و جاہ کے صدقے
کیا شیر ہے ابن اسد اللہ کے صدقے
جس راہ سے سب جاتے ہیں اُس راہ کے صدقے
پہلے نہ بہشت اور نہ رخ حور دکھائے
اللہ ان آنکھون سے وہی نور دکھائے
۲
روضے ہین کہ دو عرش زمین پر ہین نمودار
اُردو ہے ادھر شہ کا اودھر آپکا بازار
دربار یہ حضرت کا وہ عباس کی سرکار
دونون در رحمت ہین جدھر رخ کرین زوار
دل کھل گئے آئے جو رواقِ شہِ دیں مین
فردوس سے نکلے تو گئے خلد برین مین
۳
بیان رحمت و غربت سے، وہان دبدۂ و جاہ
روضہ پہ ہے یہ رُعب کہ العظمۃ لِلہ
شیرون کا یہ نقشہ ہے کہ بنجاتے ہین روباہ
سر رکھتے ہین چوکھٹ پہ فقیرون کی طرح شاہ
بے اذن بشر کیا کہ ملک جا نہین سکتا
جھوٹی کوئی روضہ مین قسم کھا نہین سکتا
۴
رشک در فردوس ہے وہ روضۂ پر نور
پہونچ نہ کبھی جسکی بلندی کو سر طور
دروازۂ رحمت وہ ملایک مین ہے مشہور
زنجیر ہے یا سلسلہ زلف سر حور
رضوان کی طرح خادم درگاہ کھڑے ہین
کیلین نہین اس درپہ ستارے سے جڑے ہین
۵
ساتون فلک اُس در کی بلندی سے ہین ششدر
زیبا ہے اگر کہئے اوسے عرش منور
کرتے ہین طواف اوسکا ملک فخر سمجھ کر
حقا کہ در خانۂ ایمان ہے وہی گھر
کس در کے لئے خلق مین یہ عز و شرف ہے
دنیا مین جواب اُسکا اگر ہے تو نجف ہے
۶
شپیر کے زوارنکی الفت کا جو ہے جوش
دروازہ بھی ہے شوق مین کھولے ہوئے آغوش
ہے ذات علمدار عطا پاش خطا پوش
روتے ہین جو زائر تو ملک کہتے ہین خاموش
یہ کونسی جاگہہ ہے رہے دھیان ادب کا
آرام مین ہے لال شہنشاہ عرب کا
۷
دریا کی طرح صحن مقدس ہے کشادہ
روشن ہے زمین وادیٔ امین سے زیادہ
دیندار کرین کیون نہ زیارت کا ارادہ
مل جاتا ہے وان سے در فردوس کا جادہ
ہاتھ آیا شرف جب قدم اُس فرش پہ پہونچا
کرسی پہ دھرا پاؤن تو سر عرش پہ پہونچا
۸
اوس گنبد آبی کی زہے آب زہے تاب
ہوئے دل پژمردہ جسے دیکھکے شاداب
کیا سطوت شاہانہ ہے کیا رعب ہے کیا داب
جھُک جھک کے ملک کرتے ہین سجدے بصد آداب
یہ قصر فلک قالب اُفتادہ ہے اسکا
کہتے ہین جسے کاہکشان جادہ ہے اسکا
۹
ضو دیتا ہے کیا قُتبۂ ایوان علمدار
ہے مہط انوارِ خدا ہر در و دیوار
شمہ پہ نظر کرتا ہے جب گنبد دوّار
گر پڑتی ہے بالاے زمین مہر کی دستار
ہوتا ہے یہ دھوکا فلک نیلوفری پر
فیروزے کا ہے ایک نگین تاج زردی پر
۱۰
رتبہ مین ہے وہ سقف کہین چرخ ہے عالی
پایا نہ لطافت سے کسی طاق کو خالی
بے حسن نہ دیکھا کوئی روزن کوئی جالی
معمار نے بھی اوسکی بنا نُور کی ڈالی
مُنھ ملتا ہے خورشید ہراک خشت پہ آکر
گچ وہان کی بنائی ہے ستارون کو ملاکر
۱۱
فولادی ضریح ایک جو مرقد پہ دھری ہے
ہے نور کا گھر بوے بہشت اوسمین بھری ہے
۔۔۔۔۔ مین ستارونکی طرح جلوہ گری ہے
جو اوسکا شبکہ ہے وہ پس چشم پری ہے
ہے زانوے حور اوسکی سر پاک کے نیچے
سوتا ہے ذرہ پوش جوان خاک کے نیچے
۱۲
محروم پھر اوہان سے نہ جاکر کوئی مخلوق
پاتے ہین شفا کو روشن و ابرص و مدقوق
اس طرح بہم ہے وہ ضریح اور وہ صندوق
آغوش مین عاشق کے ہو جس طرح سے معشوق
رحمت کا سفینہ اوسے کیجئے تو بجا ہے
تابوت سکینہ اوسے کیجئے تو بجا ہے
۱۳
کرتے ہین طواف اوسکا صدا فخر سے افلاک
تابوت نہین عرش برین ہے سرخاک
پلکون سے ملک جھاڑتے ہین دہانکی خس و خاشاک
روضہ ہے اگر رحل تو قرآن لحد پاک
کیا قدر ارم جب یہ مکین اوسمین نہین ہے
خاتم تو ہے نا درپہ نگین اُسمین نہین ہے
۱۴
قندیلون مین ہے روضۂ اقدس کی عجب نور
پروانہ ہے شمعون پہ تجلیٔ سر طور
رنگ رخ مہتاب فلک ہوتا ہے کافور
ہو جاتا ہے خورشید فلک شام سے مستور
بخشے ہین خدا نے دلِ پُر نور درون کو
حورین ہین کہ غرفون سے نکالے ہین سرون کو
۱۵
قندیلون مین جالی ہے کہ پھولا ہوا گلشن
خاکے ہین کہ برین مہ کنعان کے ہے جوشن
نور اوسمین ہے یون سینے مین جسے دل روشن
جلوے سے ہے ظاہر کہ تجلی کا ہے مسکن
ہر وقت نیا حسن نئی جلوہ گری ہے
کھنچنے مین ہے طاؤس اوترنے مین پری ہے
۱۶
مداحیٔ عباس بشر کا نہین مقدور
اب تذکرۂ معرکۂ جنگ ہے منظور
ظاہر ہوئی گردون پہ جو صبح شب عاشور
میدان مین صف آرا ہو اسب لشکر مقہور
تیر آتے تھے ہر صف سے امام ازلی پر
فوجون کی چڑھائی تھی حسین ابن علی پر
۱۷
مطلع
جب شہ کے عزیزون کو پیام اجل آیا
راحت مین علمدار جری کی خلل آیا
تلوارین کھینچین وہان ادھر ابرو پہ بل آیا
اک شیر سا جھنجھلاکے پرے سے نکل آیا
کچھ کہہ تو نہ سکتے تھے شہہ دین کے ادب سے
ہونٹون کو چباتے تھے مگر جوش غضب سے
۱۸
اتنے مین شہادت کئی لڑکون نے بھی پائی
اور سامنے مارے گئے چھوٹے کئی بھائی
جب شمع مزار حسن اعدا نے بجھائی
تھا شور کہ بیوہ ہوئی شپیر کی جائی
محتاج تھا وان لاشۂ نوشاہ کفن کو
یان بیبیان رنڈسالہ پہناتی تھین دولہن کو
۱۹
مطلع
جب لاشۂ قاسم کو علمدار نے دیکھا
قبضہ کیطرف غیظ سے جرار نے دیکھا
مُنھ بھائی کا روکر شہ ابرار نے دیکھا
کی عرض بڑا داغ غمخوار نے دیکھا
تیغون سے عجب سرو روان کٹ گیا بھائی
واللہ کہ دل زیست سے اب ہٹ گیا بھائی
۲۰
بیچین کیا دل کو غم راحت جان نے
کیا پیاس کی تکلیف سہی غنچہ دہان نے
دنیا سے کیا کوچ عجب سرو روان نے
لوٹا یہ چمن فضل بہاری مین خزان نے
ہم خلق سے پہلے نہ سفر کر گئے افسوس
جینے کے جو قابل تھے وہ یون مر گئے افسوس
۲۱
پامال ہوا گھوڑونسے تن واے مصیبت
لُوٹا گیا بھائی کا چمن واے مصیبت
بیوہ ہوئی اک شب کی دولہن واے مصیبت
بے شمع ہوئی قبر حسن واے مصیبت
تازہ ہمین پھر بھائی غم ہو گیا آقا
دو گھر ہوے برباد ستم ہو گیا آقا
۲۲
کیا کیا یرش فوج ستم دیکھ رہے ہین
کن تازہ نہالون کو قلم دیکھ رہے ہین
دل کو نہ شمشیر دو دم دیکھ رہے ہین
یہ ظلم ہے اور آنکھون سے ہم دیکھ رہے ہیں
کس طرح نہ سینہ مین اُلٹ جائے کلیجہ
پتھر پہ یہ صدمہ ہو تو پھٹ جائے کلیجہ
۲۳
مولا ستم لشکر شر کہہ نہین سکتے
تلوارون سے کٹتا ہے جگر کہہ نہین سکتے
دل غم سے لہو ہو گیا پر کہہ نہین سکتے
خون آنکھون مین اُترا ہے مگر کہہ نہین سکتے
دنیا غم نوشاہ مین اندھیر ہوئی ہے
کیا جانے مری موت مین کیون دیر ہوئی ہے
۲۴
یاد آتی ہے بھائی کی وصیت مجھے ہر بار
قدمون سے دم مرگ جو لپٹا تھا بہ غمخوار
فرمایا تھا خادم سے برادر نے بتکرار
عباس دلاور مرے قاسم سے خبردار
جو اسپہ بلا آئے وہ رد کیجیو بھائی
ہر دکھ مین بھتیجے کی مدد کیجو بھائی
۲۵
تلوار چلی دل پہ بھتیجے کے الم سے
ٹپکا کیا چہرے پہ لہو دیدۂ نم سے
کچھ بس نہ چلا حکم شہنشاہ امم سے
دیکھا کیے کیا خوب حفاظت ہوئی ہم سے
قاسم کے عوض تیغ و سنان کھا نہ سکے ہم
پامال بھتیجا ہوا اور جا نہ سکے ہم
۲۶
پہلے ہمین لازم تھا کہ دنیا سے گذرتے
تلوار جب آتی تو سپر سینہ کو کرتے
قاسم سے بھتیجے کے عوض خون مین بھرتے
قسمت مین تو یہ داغ تھا کس طور سے مرتے
ناشاد بھتیجے سے ندامت کسے ہوتی
پہلے اجل آتی تو خجالت کسے ہوتی
۲۷
واللہ کہ قاسم کی بھی تقدیر تھی کیا خوب
سامان وہی سب ہو گیا جو تھا اُسے مطلوب
سرسبز ہوا سید مسموم کا محبوب
اک ہم ہین کہ ہو لیتے خجل بھائی سے محجوب
مُنہ زینب ناشاد کو دکھلا نہین سکتے
بھابھی کے بھی پُرسے کے لیے جا نہین سکتے
۲۸
سمجھے شہ والا یہ کنایہ یہ اشارا
رو کر کہا کیا خواہش تقدیر سے چارا
ہم نے بھی تو صدمے سے اور دم نہین مارا
گودی کے پلے مر گئے گھر لُٹ گیا سارا
یون خلق مین تاراج نہو باغ کسی کا
اب ہمکو دکھائے نہ خدا داغ کسی کا
۲۹
سچ ہے کہ بڑا صبر کیا تمنے میری جان
بھائی مین ترے غیظ کے اور صبر کے قربان
سر تن سے جو اُترے تو ہو مشکل میری آسان
اب آخری وق اور یہ ہم پر کرو احسان
بھائی کی خوشی خلق مین سب کرتے ہین بھائی
 ہم تمسے رضا رن کی طلب کرتے ہین بھائی
۳۰
بیتاب ہے دل پیار کرین ہم تمہین آؤ
سوکھے ہوئے ہونٹھون کو نہ غصہ سے چباؤ
خوش ہوکے رضا دو ہمین آنسو نہ بہاؤ
فرزند کے صدمے سے برادر کو بچاؤ
داغ غم فرزند جوان سہہ نہ سکین گے
اکبر بھی پھر اس امر مین کچھ کہہ نہ سکین گے
۳۱
تھرا گئے عباس علی سُنکے یہ تقریر
کی عرض کلیجہ پر مرے چل گئی شمشیر
آقا کے تصدق سے ملی ہے مجھے توقیر
کیا آپ یہ فرماتے ہین یا حضرت شپیر
بخشش تو کریمون کا دستور ہے آقا
مین آپکو کچھ دون میرا مقدور ہے آقا
۳۲
سر دینے کو موجود ہون اے کل کے مددگار
جان دینے مین صرفہ ہے نہ حجت ہے نہ تکرار
حضرت نے کہا واہ میرے مونس و غمخوار
تم دیتے ہو کچھ ہم ہین کسی شے کے طلبگار
آنکھین نہ چراؤ کہ جگر بند علی ہو
دو رنکی اجازت کہ سخی ابن سخی ہو
۳۳
عباس نے کی عرض کہ شرمندہ نہ کیجیے
امداد کا ہے وقت خبر بھائی کی لیجیے
مارے گئے خویش و رفقا بھائی بھتیجے
مین پاؤن پہ گرتا ہون اجازت مجھے دیجیے
مشہور ہے جرار غلام آپ کا سب مین
عزت نہین رہنے کی شجاعان عرب مین
۳۴
گر آج نہ صدقے ہوا یہ عبد وفادار
فرمائین گے کیا حق مین مرے احمد مختار
پھر پیار سے دیکھین گے مجھے حیدر کرار
مخدومۂ کونین خوشی ہونگی کہ بیزار
ان قدمون کو چھوڑا ہے کبھی یاد تو کیجیے
بعد آپ کے ہم کیا کرین ارشاد تو کیجیے
۳۵
شہ نے کہا چلائے گا جب حلق پہ خنجر
مقتل سے اُٹھانا میرے لاشے کو برادر
کفنائیو زہرا کی ردا مین تن بے سر
رکھیو تمھین ہاتھون سے مجھے قبر کے اندر
سمجھائیو ناموس شہنشاہ زمن کو
پرسا مرا دنیا مری نادار بہن کو
۳۶
عباس نے کی عرض بجا ہوتا ہے ارشاد
قابل اسی خدمت کے ہے یہ بندۂ ناشاد
حضرت کی تو گردنپہ چلے خںجر فولاد
ہم بیٹھ کے خیمے مین سنین رانڈون کی فریاد
غارت کی خوشی لشکر بے پیرہن دیکھین
عابد کا گلا طوق گلوگیر مین دیکھین
۳۷
کیا عزم تھا اور کیا ہوا جو مرضیٔ غفار
حجت کا نہ مقدور ہے نہ طاقت گفتار
صدمہ تو بڑا یہ ہے کہ کیون باندھی یہ تلوار
کس گوشہ مین اب مُنھ کو چھپائے یہ علمدار
مُنھ شہر مین ہمچشمون کو دکھلا نہین سکتا
روضہ پہ یداللہ کے بھی جا نہین سکتا
۳۸
فرمائینگے تھا یکہ و تنہا مرا پیارا
کیونکر اسے فرقت ہوئی بھائی کی گوارا
سر کو قدم سبط پیمبر پہ نہ وارا
ہم آج سے اسکے نہ یہ فرزند ہمارا
کیا کام ہے یہان دور رہے پاس نہ آئے
کہدو کہ مری قبر پہ عباس نہ آئے
۳۹
تھی یون تو یداللہ کو سب سے بیٹون سے اُلفت
پر آپ کے رتبہ سے نہ تھی ایک کو نسبت
سب ہوتے تھے یکجا تو یہ فرماتے تھے حضرت
لازم ہے تمھین شپر و شپیر کی خدمت
یون کہنے کو ہان مرتبے اعلیٰ ہین تمہارے
تم سب ہو غلام اِنکے یہ آقا ہین تمہارے
۴۰
صفین مین جس روز صف آرا ہوے کفار
اُس جنگ مین تھے آپ بھی یا سیدابرار
تھی کاندھے پہ چھوٹی سی سپر چھوٹی سی تلوار
موجود تھے شپر بھی سجے جنگ کے ہتھیار
نہ معرکہ دیکھا تھا کوئی اور نہ لڑا تھا
خادم کی طرح مین بھی پس پشت کھڑا تھا
۴۱
مانگی جو اجازت حسن  سبز قبا نے
روکا اُنھین خوش ہوکے مہ شہ ارض و سما نے
جب آپ بڑھے پیار کیا شیر خدا نے
پہلے تو ہنسے بعد لگے اشک بہانے
فرمایا اولوالعزم ہے تو مجکو یقین ہے
پیارے ابھی لڑنے کا ترے وقت نہین ہے
۴۲
بیتاب اس طرح تھا اُس دن بھی مرا دل
بڑہتا تھا پہ کچھ عرض تھی آداب سے مشکل
خود میری طرف دیکھ کے بولے شہ عادل
سمجھا تیرے مطلب کو مین اے نیک شمائل
بیتاب ہو شپیر جو لڑنے پہ تلے ہین
جو آپ مین جوہر ہین وہ سب مجھپہ کھلے ہین
۴۳
تو شیر ہے بیجا نہین عباس تیرا نام
ہووینگے ترے ہاتھ سے دنیا مین بڑے کام
اس دوش پہ ہوگا علم لشکر اسلام
پیارے ہے ابھی  دور تری جنگ کا ہنگام
مختار ترا فاطمہ کا لال ہے بیٹا
تو سب مرے بیٹون مین خوش اقبال ہے بیٹا
۴۴
ابن حنیفہ سے یہ فرمایا کہ دلبر
ہان لشکر کفار سے تو جاکے دغا کر
یہ سُنکے بڑھے وہ صفتِ شیر دلاور
حملے سے جری کے تہ و بالا ہوا لشکر
پسپا ہوے سب داد دغا دیکے پھر آئے
رن سے کئی سردارون کے سر لیکے پھر آئے
۴۵
کی تھی نہ محمد نے ابھی میان مین تلوار
فرمایا کہ پھر فوج پہ جا اے مرے دلدار
یہ سنتے ہی شیدیز کو جولان کیا یکبار
اور ڈوب گیا فوج مین وہ صفدر و جرار
ہر ضرب مین سرتن سے گرے خاک پہ کٹ کر
پھر آئے صفین فوج مخالف کی اُلٹ کر
۴۶
دم بھی نہ لیا تھا کہ ہوا حکم علی کا
ہان شیر میرے میمنہ فوج پہ اب جا
رستے ہی سے پلٹا وہ ہزبر صف ہیجا
حملے کیے ایسے کہ دلاور ہوئے پسپا
رخسارون کو اشکون سے بھگوتے ہوئے آئے
جب تیسری بار آئے تو روتے ہوئے آئے
۴۷
پوچھا سبب گر یہ علی نے جو بتکرار
کی عرض کہ اورون سے بہت کم ہے میرا پیار
فرزند برابر ہین سب اے کل کے مددگار
بھیجا مجھے تلوارون مین حضرت نے کٹی پار
جب آیا تو اِس بندۂ دلگیر کو بھیجا
اکبار نہ شپر کو نہ شپیر کو بھیجا
۴۸
سن میں یہ بڑے مجھ سے ہین میں عمر مین ہون کم
اعدا سے مکرر نہین لڑنے کا مجھے غم
پھر جنگ کو گر حکم ہو اے قبلۂ عالم
اعدا سے لڑون دم لین ہو جب تک کہ مرا دم
کیا عرض کرون صبر کا یارا نہین آقا
غم ہے کہ غلام آپ کو پیارا نہین آقا
۴۹
تھرا گئے سنتے ہی یہ کلمہ شہ ابرار
دیکھا رخ فرزند کو حیرت سے کئی بار
فرمایا کہ اے نور نظر صفدر و جرار
پھر کہیو زبان سے سخن ایسا نہ خبردار
بیزار پدر جسمین ہو وہ بات نہ کیجیو
رتبہ مین کبھی اُنسے مساوات نہ کیجیو
۵۰
تو ہے مرا پیارا یہ محمد کے ہین پیارے
تو خاک کا ذرہ ہے یہ ہین عرش کے تارے
تاج سر کونین ہین یہ لال ہمارے
آنچ آئے جو اِن پر تو علی جان کو وارے
ان دونون مین خوبو ہے رسول عربی کی
یہ لال مرے پاس امانت ہین نبی کی
۵۱
کونین مین انسے کوئی بہتر نہین بیٹا
تو شپر و شپیر کے ہمسر نہین بیٹا
تو زینت آغوش پیمبر نہین بیٹا
مادر تری زہرا کے برابر نہین بیٹا
محبوب کو اپنے یہ پسر حق نے دیئے ہین
جو رتبہ اعلیٰ ہین وہ سب انکے لیئے ہین
۵۲
افلاک امانت کے قمر ہین یہی دونو
دریاے شرافت کے گہر ہین یہی دونو
خاتون قیامت کے پسر ہین یہی دونو
سلطان رسالت کے جگر ہین یہی دونو
بھیجون اُنہین لڑنے کو نبی صدقے ہون جن پر
ہو بیٹے جو تجھسے ہون تو قربان کروں اُن پر
۵۳
تو قتل ہو یا سب مری اولاد ہو بیجان
لڑنے اُنھین بھیجون یہ نہوگا کسی عنوان
فرزند نبی ہین میرے بیٹے نہ انہین جان
ہے فخر پدر کا ترے گرانپہ ہو قربان
کام انکے جو آئے تو لٹا دون مین گھر اپنا
پیارا نہ کیا انسے نبی نے پسر اپنا
۵۴
اورونسے مرے دل مین زیادہ ہے ترا پیار
پر شپر و شپیر سے نسبت نہین زنہار
تو ہاتھ جو میرا ہے تو آنکھین ہین یہ دلدار
تلوارون مین پہلے تجھے جانا ہے سزاوار
ضائع ہو اگر چشم تو مردم کا ضرر ہے
اے نور نظر ہاتھ تو آنکھون کی سپر ہے
۵۵
جس شاہ دو عالم کا یہ رتبہ ہو یہ توقیر
ہم جیتے رہین اور وہ کھائے تبر و تیر
انصاف سے فرمایئے یا حضرت شپیر
بخشین گے کبھی شیر خدا یہ مری تقصیر
نا عصر یہ وقت اور یہ زمانہ نہ رہیگا
پھر خلق مین خادم کا ٹھکانہ نہ رہیگا
۵۶
یہ کہتے ہی عباس یہ رقت ہوئی تاری
اشک آنکھونسے برسے صفتِ ابر بہاری
گھبرا کے کہا شہ نے کہ کیون کرتے ہو زاری
اچھا وہی ہوویگا جو مرضی ہے تمہاری
آزردہ نہو مُنھ سے بھی اب کچھ نہ کہین گے
تم جسمین خوشی خیر ہمین فراغ سہین گے
۵۷
تنہائی ہے تقدیر مین تم کیا کرو بھائی
دیکھین گے ابھی اکبر واصفر کی جدائی
کب دیکھیے اس رنج سے ہوتی ہے رہائی
قسمت مین ہے دیکھین ہمین سب گہر کی صفائی
ہمدم کوئی غیر از الم و یاس نہ ہوے
سر تن سے کٹے جب تو کوئی پاس نہ ہوے
۵۸
ہوتا ہے بڑا بھائی کو بھائی کا سہارا
بھائی بھی وہ بھائی کہ جو بھائی کا ہو پیارا
سمجھے تھے کہ چھوڑوگے نہ تم ساتھ ہمارا
عباس جدائی نے تمہاری ہین مارا
کیونکر دل غمدیدہ کو سمجھائیگا شپیر
اب باپ کی تصویر کہان پائیگا شپیر
۵۹
یہ کہکے سوے خیمہ چلے روتے ہوئے شاہ
عباس بھی تھے قبلۂ کونین کے ہمراہ
فضہ نے کہا زینب دلگیر سے ناگاہ
میدان سے آتے ہین اِدھر سید ذیجاہ
ہے ریش بھی تر اشکونسے رخسار بھی نم ہین
رومال تو ہے آنکھونپہ اور ضعف سے خم ہین
۶۰
زینب نے کہا خیر کرے خالق اکبر
ہے اور کوئی ساتھ کہ تنہا ہین برادر
فضہ نے کہا پیچھے ہین عباس دلاور
فرمایا مین سمجھی سبب گریۂ سرور
رونا نہین بیوجہ جگر بند نبی کا
سامان ہے یہ رخصت عباس علی کا
۶۱
ہے ہے ہمین تقدیر کہان گھیر کے لائی
کیسی یہ بلاخانۂ سادات پہ آئی
آفت ہے علمدار دلاور کی جدائی
ہوجائیگا اب اور بھی تنہا مرا بھائی
پردیسیون سے جنگ یہ کیون ٹھن گئی لوگو
ہے ہے مرے بھائی پہ یہ کیا بن گئی لوگو
۶۲
یہ سُنکے اُڑا رنگ رخ آل پیمبر
بانو علی اکبر کے لیئے ہو گئین مضطر
یون کہنے لگی زوجۂ عباس دلاور
کیون خیر تو ہے کیا ہوا اے شاہ کی خواہر
بولین کہ یوہین حال میرا غیر نہو بھابھی
کھل جائیگا جو سوویگا ہان خیر جو بھائی
۶۳
یہ کسکے چلی جانب درشاہ کی ہمشیر
داخل ہوئے ڈیہوری سے اُدہر حضرت شپیر
دیکھی جو نہ تھی دیر سے وہ چاند سی تصویر
کس شوق سے آئی وہ قریب شہ دلگیر
اک ہاتھ سے لین سبط پیمبر کی بلائین
اک ہاتھ سے عباس دلاور کی بلائین
۶۴
خوش ہوکے دعا کرتی تھی وہ شاہ کی شیدا
جوڑی یہ سلامت رہے اے خالق یکتا
فرمانے لگے روکے شہ یثرب و بطحا
بس آج تلک ساتھ تھا اب ہوئے ہین تنہا
یہ روتے ہین جون جون انہین سمجھاتے ہین بہینا
بھائی تو ہمین چھوڑے چلے جاتے ہین بہینا
۶۵
بچون کا نہ صدمہ ہے نہ رونے کا مرے غم
مل جائے رضا انکی تقاضا ہے یہ ہر دم
سمجھاؤ انہین کچھ تمہین اے ثانی مریم
مرجائین گے عباس تو جینے کے نہین ہم
یہ غیظ مین رُکتے نہین روکے سے کسی کے
کہتے ہین چلا جاؤنگا روضہ پہ علی کے
۶۶
اب انسے زیادہ ہین پیارا نہین کوئی
بعد انکے ضعیفی کا سہارا نہین کوئی
انکے نہ جدا ہونے کا چارا نہین کوئی
معلوم ہو اب کہ ہمارا نہین کوئی
خود گور کنارے ہین بھروسا ہمین کیا ہے
اچھا یہ چلے جائین ہمارا بھی خدا ہے
۶۷
یہ سنتے ہی گھبرا گئی وہ شاہ کی شیدا
بولی کہ نہ بھائی یہ کبھی انسے نہوگا
ہے درپے آزار جفا لشکر اعدا
اسوقت مین عباس تمہین چھوڑینگے تنہا
حجت انہین کچھ جانے نہ جانے مین نہین ہے
ایسا تو وفادار زمانے مین نہین ہے
۶۸
دے سبکو خدا خلق مین اس طرح کا بھائی
جرار وفادار و مددگار و فدائی
غصہ ہے اسی پر کہ اجازت نہین پائی
کیا سہل ہے آغوش کے پالیکی جدائی
تھوڑے ہین الم اور یہ غم کھانے نہ دونگی
رخصت بھی جو دین آپ تو مین جانے نہ دونگی
۶۹
ساتھ انکے اگر آج نہین مادر غمخوار
پالا ہے انہین گود مین کیا مین نہین مختار
ہر وقت یہ ہین آپکی راحت کے طلبگار
مین انسے نہ بگڑون جو کرین جانے مین تکرار
جو ہوتا ہے ارشاد بجا لاتے ہین عباس
کیون آپ ہین بیتاب کہان جاتے ہین عباس
۷۰
حضرت نے اشارا کیا تم بھائی کو سمجھاؤ
زینب نے کہا آؤ مین قربان ادھر آؤ
لیجاکے الگ بولین کہ بھائی کو نہ رُلواؤ
تمکو سر زینب کی قسم ہے نہ کہین جاؤ
تم پاس نہوگے تو کدھر جائینگے شپیر
ہتھیار تو کھولو نہین مر جائینگے شپیر
۷۱
صفدر مرے پیارے مرے ذیجاہ برادر
داغ اپنی جوانی کا نہ دو آہ برادر
ہے قصد بچھڑ جانے کا اللہ برادر
پیار آپ کا بس دیکھ لیا واہ برادر
تقدیر مین آرام کوئی آن نہین ہے
آج اپنی سکینہ کا بھی کچھ دہیان نہین ہے
۷۲
عباس نے روکر کہا اے ثانی زہرا
مرجانے مین عزت ہے نہ جاؤن تو کرون کیا
سر دینے کو میدان مین چلے تھے شہ والا
رُکتے نہ جو مین پاؤن پہ آقا کے نہ گرتا
مر جانے سے میرے کوئی برباد نہوگا
شپیر نہونگے تو گہر آباد نہوگا
۷۳
خادم نے اگر آپ کے ارشاد کو مانا
فرمایئے پھر کیا کہے گا مجکو زمانا
نہ دین مین توقیر نہ دنیا مین ٹھکانا
جانا مرا بہتر ہے کہ شپیر کا جانا
جرارون کے سر جسم پہ محسن کے لیے ہین
اچھا جنہین پالا ہے وہ کس دن کے لیے ہین
۷۴
آگے مرے گر قتل ہوئے حضرت شپیر
صورت میری پھر آپ کبھی دیکھین گی ہمشیر
حضرت کا تو کیا ذکر ہے اے خواہر دلگیر
مرجاؤن مین اکبر پہ جو تولے کوئی شمشیر
اس گہر کی غلامی مجھے منظور نظر ہے
وہ بھی مرا آقا ہے جو آقا کا پسر ہے
۷۵
تنہا ہون مین اے وارثِ ذریتِ حیدر
مان دور ہین بابا کا بھی سایا نہین سر پر
خادم کو بھروسا ہے فقط آپ کا خواہر
گر آپ بھی روکین گی رضا لونگا مین کیونکر
عزت پہ غمخوار کے بات آن پڑی ہے
اے بنت علی عقدہ کشائی کی گھڑی ہے
۷۶
روکو نہ مجھے سید ابرار کا صدقہ
سر دینے دو کونین کے سردار کا صدقہ
کچھ سعی کرو حیدر کرار کا صدقہ
دلواز رضا احمد مختار کا صدقہ
میدان مین بڑی بے ادبی کرتے ہین اعدا
اکبر سے مبارز طلبی کرتے ہین اعدا
۷۷
کچھ سوچ کے زینب نے کہا اے مقدر
دلواؤن رضا بھائی سے مین بھائی کو کیونکر
یہان اِنکا یہ اصرار ہے وہان روتے ہین سرور
جینے کے نین جبر سے راضی بھی ہوتے گر
سمجھانے کو بھیجتا تھا مجھے شاہ زمن نے
فرمائینگے کھویا مرے بھائی کو بہن نے
۷۸
یہ کہکے گئی شہ کے قرین زینب بے پر
عباس بھی ہمراہ تھے تہوڑابے ہوئے سر
حضرت نے اشارا کیا کیون کیا ہوا خواہر
کی عرض نہین مانتے عباس دلاور
منظور ہے صدقے ہون شہنشاہ امم پر
سمجھاتی ہون جب مین تو یہ گرتے ہین قدم پر
۷۹
روتے ہین کہ ہم چشمون مین اب ہوتا ہون محجوب
معلوم ہوا یہ نہ کہین گے کسی اسلوب
خیر اب وہی کیجیے کہ جو کچھ ہے انہین مطلوب
حضرت نے کہا روکے بہت خوب بہت خوب
تنہائی کا کچھ غم نہین راضی برضا ہین
بندے کے تو سب امر محول بخدا ہین
۸۰
فرما کے یہ ارشاد کیا آؤ برادر
شپیر کی چھاتی سے لپٹ جاؤ برادر
زخم تبر و تیر و سنان کھاؤ برادر
چلو داغ جوانی ہمین دکھلاؤ برادر
مشتاق ہو جسکے تمھین وہ باغ مبارک
شپیر کے سینہ کے لیے داغ مبارک
۸۱
عباس گرے پاؤن پہ گردن کو جھکا کر
رونے لگے شہ بھائی کو چھاتی سے لگا کر
بانو نے کہا غش سے سکینہ کو جگا کر
صدقے گئی دیکھ آؤ چچا جان کو جاکر
اس طرح جو شاہ شہدا روتے ہین بی بی
سردار و علمدار جدا ہوتے ہین بی بی
۸۲
یہ سنتے ہی گھبرا کے چلی جلد وہ بے آس
اودھے ہوے جاتے تھے لب فصل پہ تھی پیاس
زینب نے کہا آتی ہے لو عاشق عباس
عباس نے گودی مین لیا بڑھ کے بصد یاس
بہتے تھے جو آنسو خلف شیر خدا کے
سوکھے ہوئے لب ملنے لگے مُنھ سے چچا کے
۸۳
عباس نے روکر کہا کیا چاہئے جانی
شرما کے سکینہ نے یہ کی عرض کہ پانی
عباس نے فرمایا بصد اشک فشانی
اللہ بجھائیگا تری تشنہ دہانی
لوگوں سے اترو تو اب ہم جائین سکینہ
لے آؤ کوئی مشک تو بھر لائین سکینہ
۸۴
یہ سنتے ہی اوس پیاسی مین اک جان سی آئی
فضہ گئی اور دوڑ کے مشکیزے کو لائی
یون کہنے لگی روکر وہ شپیر کی جائی
مین رن مین چلی آونگی گر دیر لگائی
جلد آونگا دریا سے یہ فرما کے سدھارو
جاتے ہو تو آنےکی قسم کھاکے سدھارو
۸۵
عباس نے فرمایا کہ دریا نہین کچھ دور
مشکیزہ بھرا اور پہرے خورم و مسرور
اور آگے سر پہ جان جو اللہ کو منظور
مانع ہوئی آنیکو اگر موت تو مجبور
تقدیر سے کیا زور ہے سقائے حرم کا
وعدہ کرین کیونکر کہ بھروسا نہین دم کا
۸۶
بابا سے یہ کہنے لگی وہ حور شمائل
کیون مشک انہین دون کہ ندون اے شہ عادل
ہرچند کہ بے آب میری زیست ہے مشکل
صدقے گئے سینہ مین دھڑکتا ہے مرا دل
حضرت نے سنین حضرت عباس کی باتین
ماتم کی خبر دیتی ہین یہ یاس کی باتین
۸۷
بیٹی کی طرف دیکھ کے بولے شہ ذیجاہ
تم پیاسی ہو کس طرح تمہین منع کرون آہ
پانے کی تو ہوتی ہے بہشتی کو بڑی چاہ
دو مشک انہین آگے جو کچھ مرضیِ اللہ
کام اٹکا تو ہے کوشش و تدبیر سکینہ
آگے تری قسمت تری تقدیر سکینہ
۸۸
یہ سنکے سکینہ نے جودی مشک بصد غم
آہستہ کہا شہ نے بہن سے کہ موے ہم
سنبھلا جو نہ دل بیٹھ گئے قبلۂ عالم
عباس چلے گہر مین بپا ہوگیا ماتم
یون خیمہ کے پردے سے وہ صفدر نکل آیا
گویا کہ قمر برج سے باہر نکل آیا
۸۹
مجرے کو بہادر کے جلال و حشم آئے
قدسی بھی زیارت کو قدم با قدم آئے
ہاتھون پہ فدا ہونے کو فیض و کرم آئے
غیظ و غضب و قہر و قہور بہم آئے
چوما ظفر و فتح نے دامان علم کو
اقبال نے ہاتھون کو شجاعت نے قدم کو
۹۰
جرأت کو یہ تھا فخر کہ ہمراہ ہون مین بھی
ہمت کا سخن تھا کہ ہوا خواہون مین بھی
صولت یہ پکاری کہ فلک جاہ ہون مین بھی
شوکت نے کہا خادم درگاہ ہون مین بھی
کہتا تھا حشم وجد ہو یہ حال ہے میرا
عزت نے کہا اوج پہ اقبال ہے میرا
۹۱
استادہ ہوا درپہ جو وہ رکن معظم
دونی در دولت کی بزرگی ہوئی اوسدم
تھا متصل برج شرف نیر اعظم
عالم کو نظر آنے لگا نور کا عالم
گردونپہ مہ و مہر بھی چکر مین پڑے تھے
گویا کہ علی عرش کے پہلو مین کھڑے تھے
۹۲
اسواریِٔ غمخوار امامِ زمن آئی
یا باد صبا ناز سے سوئی چمن آئی
جب گرد اوڑی بوئی گل یاسمن آئی
گھوڑا تھا کہ پہنے ہوئے زیور دولہن آئی
آمد در دولت پہ ہوئی کبک دری کی
مرغانِ ہوا بھول گئے چال پری کی
۹۳
گھوڑے پہ چہڑے حضرت عباس فلک جاہ
روحِ اسداللہ چلی شیر کے ہمراہ
جاسوس نے دی جاکے خبر فوج کو ناگاہ
آتا ہے بڑا شیر دلاور سوی جنگاہ
اس سج کا جوان غرب سے تا مشرق نہین ہے
حیدر مین اور اسمین سرمو فرق نہین ہے
۹۴
وادیٔ زرہ ہےاوسی انداز سے بر مین
ہتھیار اوسی شان سے باندھے ہے کمر مین
غصہ وہی چتون مین وہی رعب نظر مین
برپا ہے قیامت شہ مظلوم کے گہر مین
جسدم یہ چڑھا گھوڑے پہ غش کر گئے شبیر
ہمکو تو یقین ہوگیا تھا مر گئے شبیر
۹۵
جاسوس یہ کہتا تھا کہ صفدر نظر آیا
جرار وفادار دلاور نظر آیا
بپھرا ہوا مقتل مین غضنفر نظر آیا
سب فوج کو نور رخِ حیدر نظر آیا
گردونپہ ہوا غل کہ یہ قدرت ہے خدا کی
دی خاک کے ذرون نے صدا صل علیٰ کی
۹۶
غازی کی وہ شوکت وہ شکوہِ علم نور
کہتی تھی زمین اوٹھ کے اناالطور اناالطور
پرچم تھا کہ بکھرے ہوے تھے موے سر حور
ہم پنجہ ہو پنجہ سے یہ کیا مہر کا مقدور
دکھلاتا تھا سرسبزی افلاک پہر ہرا
تھا دامن مریم کی طرح پاک پہر ہرا
۹۷
ذر ریز تھا پنجہ تو یہ کہتے تھے خردمند
یہ ہاتھ سخی کا ہے نہ ہوئے گا کبھی بند
تھی اوسکی ضیا آئینۂ مہر سے وہ چند
کرتا تھا ستارون کو فلک فخر سے اسپند
سب فوج ملائک کی نظر اوس سے لڑی تھی
اوڑھے ہوے اک سبز روا حور کھڑی تھی
۹۸
اللہ رے اوج علم لشکر شاہی
تھا زیر نگین ماہ سے تاسکن ماہی
پنجہ جو ہلا پھیل گیا نورِ الٰہی
دامن جو اوڑا رنگ زمین کا ہوا کاہی
سبزیِ حسنؑ سرخی رنگ شہ دین تھی
سینے کا فلک تھا تو زمرد کی زمین تھی
۹۹
غل تھا کہ جہان مین علم ایسا نہین دیکھا
زر زیر ہے پنجہ کرم ایسا نہین دیکھا
اقبال و جلال و حشم ایسا نہین دیکھا
سردارون مین ثابت قدم ایسا نہین دیکھا
طوبا ہو تو ایسا مہ کامل ہوتو ایسا
ایسے علمِ نور کا حامل ہو تو ایسا
۱۰۰
ناگاہ بڑہے حضرت عباس فلک جاہ
ذرون مین چلا مہر ستارون مین چلا ماہ
اشعار رجز تھے کہ چلی سیف یداللہ
ہٹنے لگے ڈر ڈر کے صفِ فوج سے روباہ
کہتی تھی فصاحت کہ نثار ایسی زبان کی
دم بند تھے دہشت سے فصیحان جہان کی
۱۰۱
نعرہ  تھا کہ مین شیر نیشانِ علی ہون
جرار ہون صفدر ہون شجاعِ ازلی ہون
پروانۂ شمع حرم لم یزل ہون
مین جوشن بازوے ولی ابن ولی ہون
گھر وہ ہے ملک برجِ شرف کہتے ہین جسکو
بیشہ وہ ہے اپنا کہ نجف کہتے ہین جسکو
۱۰۲
مخفی نہین خیبر مین یداللہ کا لڑنا
اور ایک وَجَب نیزے کا وہ سنگ مین گڑنا
حملون سے وہ فوجون کے محلون کا اوجڑنا
وہ زلزلہ اور وہ در خیبر کا اوکھڑنا
قوت نہین اعجاز ہے سب فوج مین غل تھا
خندق پہ ادھر وہ تھا اودھر لاشون کا پل تھا
۱۰۳
کرار کے حملے نہ روکے فوج کے دل سے
وہ کون ہین بھاگے تھے جو صفین و جمل سے
پروا نہیں کچھ آج جو بے آب ہین کل سے
پھوٹے گا گل فتح اسے تیغ کے پہل سے
لاکھون کو بھگا دین یہ تصور نہین جاتا
فاقون مین بھی شیرون کا تیور نہین جاتا
۱۰۴
مشہور ہے اُس شیفتۂ رب کی لڑائی
اک کھیل تھی وان اتر و مرحب کی لڑائی
ان آنکھون سے دیکھے ہوے ہین سب کی لڑائی
لڑ لیتے ہین پیش آتی ہے جس ڈھب کی لڑائی
ہر چند پیادہ وہ شہ عرش نشین تھا
سر عمر کا خندق مین کہین جسم کہین تھا
۱۰۵
ہمسا کوئی جرار دو عالم مین نہین ہے
دیکھو کہ یہ تانبوہ کوئی دم مین نہین ہے
جرأت جو ہے لڑکون مین وہ رستم مین نہین ہے
وہ کونسا جوہر ہے کہ جو ہم مین نہین ہے
پروا نہین دنیا کی غنی ابن غنی ہین
تلوار کے مالک ہین شجاعت کے دھنی ہین
۱۰۶
ہے غیظ ہمارا غضب خالق اکبر
سب ہم مین ہین شمشیر یداللہ کے جوہر
طفلی سے جری ہوتے ہین لخت دل حیدر
گہوارے مین ہم چیرتے ہین کلہٰ آژدر
بت خانۂ آزر کو تہ خاک کیا ہے
اصنام س اللہ کا گہر پاک کیا ہے
۱۰۷
تم روکے ہو اس نہر کو ہم آتے ہین دیکھو
کس شان سےمشکیزہ کو بھرلاتے ہین دیکھو
لڑبڑکے ہزارون سے نکل جاتے ہین دیکھو
لو تیغ یداللہ کو چمکاتے ہین دیکھو
ہم شیر ہین زور اسداللہ ہے ہم مین
برہم ہون تو دنیا کو اولٹ دیتے ہین دم مین
۱۰۸
پڑھ کر یہ رجزمیان سے لی تیغ جری نے
جلوہ کیا پردے سے نکلتے ہی پری نے
رہوار پہ اسپند کیا کبک دری نے
بوسہ دیا قدمون پہ نسیم سحری نے
اوڑتا گیا اور بہ کے ترارا نکل آیا
تلوارون کے چنگل سے چکارا نکل آیا
۱۰۹
گھوڑے کو اودہر سے جو پلٹ کر ادہر آئے
یون آئے کہ رو باہونمین جون شیر نر آئے
گویا کہ علی لشکر بیجا مین درآئے
سرخاکپہ گرتے ہوئے پیہم نظر آئے
تلوار کی بجلی جو گری کوند کے رنمین
آخر صف اول ہوئی اک چشم زونمین
۱۱۰
اُس صف سے جھپٹ کر صف ثانی پہ جب آئے
معلوم ہوا شیر کے پنجہ مین سب آئے
غل پڑ گیا بھاگو کہ امیر عرب آئے
کیا ہوسکے جب فرق پہ برق غضب آئے
جھونکا جو چلا صر صر شمشیر کاسن سے
ڈھالین تو اوٹھین رہ گئین سر اوڑ گئے تن سے
۱۱۱
ہالے مین کماندارون کے آیا جو وہ صفدر
چلّے بھی کٹے تیر بھی ٹکڑے ہوئے یکسر
سہمے ہوئے تھے تی کی دہشت سے ستمگر
غل تھا کہ زہے رعب جگر گوشۂ حیدر
رخ پھر گئے تھے صاعقۂ شعلہ فشان سے
تیرون سے کمان بھاگتی تھی تیر کمان سے
۱۱۲
تھا کاٹ مین تلوار کا غازی کی نیا رنگ
سوار دو حصہ تھا تو رہوار بھی چو رنگ
گہہ فرق پہ سینہ پہ کبھی گاہ تہہ ننگ
چلاتے تھے ظٓلم کہ یہ اعجاز زہے یا جنگ
آمد ملک الموت کی ہے وار نہین ہے
یہ مرگ مفاجات ہے تلوار نہین ہے
۱۱۳
میدان سے کیا ڈر کے سلاست نے کنارا
راحت نے کہا غیر فرار اب نہین چارا
خود امن نے گھبرا کے امانکو یہ پکارا
لشکر سے چلو اب نہین یان کام تمہارا
پھر وقت نکل جائیگا اصلا نملے گا
لاشون کے ہوئے ڈھیر تو رستہ نملے گا
۱۱۴
شمشیر علمدار کی تیزی کا بیان ہے
بیتیں ہین دوپارہ کہ قلم سیف زبان ہے
ڈھالون کو سمجھتی تھی وہ بجلی کہ دہوان ہے
چار آنیۂ کیا یہ مہ نو ہے وہ کتان ہے
کیا قبضہ سے اوس برق جہان سیر کے نکلے
فولاد کا دریا ہو تو وہ پیر کے نکلے
۱۱۵
بجلی کی طرح ڈوب کے جو شن سے نکل جائے
چار آئینہ کیا قلعۂ آہن سے نکل جائے
سُنسان ہو وہ راہ جدھر سن سے نکل جائے
اسفار کا کیا ذکر ہے تو سن سے نکل جائے
جب تک نہ کساؤ کبھی جھکتے نہین دیکھا
ہان سیل رُ کے پراؤ سے رُکتے نہین دیکھا
۱۱۶
خاک اوڑ گئی اوس صف کی جدھر سن سے چلی وہ
خود و سُرورو کاٹ کے گردن سے چلی وہ
دو کرکے زرہ سینۂ دشمن سے چلی وہ
اسوار کا گرنا تھا کہ توسن سے چلی وہ
تھی ریت مین جب تو سنِ چالاک سے نکلی
کھینچا تو چمکتی ہوئی پھر خاک سے نکلی
۱۱۷
وہ برق ہے جو خرمن ہستی کو جلاوے
وہ آگ ہے جو شام کی بستی کو جلاوے
وہ شعلہ ہے جو تیغ دو دستی کو جلاوے
چمکے جو بلندی پہ تو پستی کو جلاوے
ہے دور سے برچھی تو برابر سے چھری ہے
سچ کہتے ہین تلوار کی بھی آنچ بڑی ہے
۱۱۸
بجلی کی چمک سے تھی زیادہ چمک اوسکی
شعلہ بھی گریزان ہو جو دیکھے لپک اوسکی
اک دھوم سماوات سے تھی تاسمک اوسکی
رہ رہ کے ثنا کرتے تھے جن و ملک اوسکی
لرزان تھے تہ خاکِ قدم گاوِ زمین کے
پر کاٹتی تھی حضرت جبریل امین کے
۱۱۹
ویرانیِ لشکر کی بنا اوسنے جو ڈالی
دم بھر مین ہوے قصر بدن روح سے خالی
اس صف مین جو سیفی تو اُدھر اسم جلالی
ناخن ملک الموت کا تھا تیغ ہلالی
بند اوسککے جدا سب تھے جو لڑنے کو تلا تھا
وہ کونسا عقدہ تھا جو اوسپر نہ کھلا تھا
۱۲۰
اک آفت نو لشکرِ صفاک پہ آئی
جس صف پہ چلی تیغ وہ صف خاک پہ آئی
گہہ فرق پہ چمکی کبھی فتراک پہ آئی
دو ہو گیا جس ظالم ناپاک پہ آئی
ہر صف کا یہ احوال تھا اُس سیف دو دم سے
جس طرح کوئی کاٹ دے سطرون کو قلم سے
۱۲۱
آفت تھی قیامت تھی چھلاوا تھی بلا تھی
بجلی تھی کٹاری تھی قرولی تھی قضا تھی
روکے کوئی کیا باڑھ نہ تھی تیغ فنا تھی
پشّہ تھا وہ ظالم کہ لہو جسکی غذا تھی
بجلی کو بھی تڑپا دیا تھا جلوہ گری نے
تاب اوسکی نہ تھی مانگ نکالی تھی پری نے
۱۲۲
کٹ جاتے تھے منہ دیکھ کے سب تیغ زن اوسکا
قامت مین کجی چال مین وہ یانکپن اوسکا
باریک و حریر اور وہ تابان بدن اوسکا
چلتی تھی سرون پر یہ نیا تھا چلن اوسکا
ہے صاحب جوہر کا محل چرخ برین پر
رکھا ہے مہ نو نے کبھی پاؤن زمین پر
۱۲۳
غل تھا یہ کسی تیغ مین چم خم نہین دیکھا
بجلی کی تڑپ کا بھی یہ عالم نہین دیکھا
لشکر کا لہو پی گئی یہ دم نہین دیکھا
ایسا کسی ناگن مین کبھی سم نہین دیکھا
پھر کیا ہے جو اللہ کا یہ قہر نہین ہے
اس تیغ کے کاٹے کی کہین لہر نہین ہے
۱۲۴
دشمن کو ہوا لگ گئی اوسکی جو فضا را
سمجھا وہ کہ شپر ملک الموت نے مارا
کاٹ اوسکا نہ تھا بحر فنا کا تھا کٹارا
بے تن سے سر اوترے ہوے مشکل تھا اوتارا
دریا بھی تلاطم مین رہا کاٹ سے اُسکے
اوبھری نہ کوئی کشتیٔ تن گھاٹ سے اُسکے
۱۲۵
مقتل کو قلم کرتی تھی خو نیازیٔ شمشیر
پیدا تھی ہر اک زخم سے گلکاریٔ شمشیر
رد کرتی تھی ہر وار کو طراریٔ شمشیر
تھا شور کہ قربان پہرداریٔ شمشیر
نصرت ہو اگر ایک جوان ساتھ ہو ایسا
تیغ ایسی ہو دل ایسا ہو اور ہاتھ ہو ایسا
۱۲۶
سالم صف ہیجا مین کسی سر کو نہ چھوڑا
سر کیا تھے کہ بے در کیے پیکر کو نہ چھوڑا
جوشن کو کمر بند کو بکتر کو نہ چھوڑا
چار آئینہ کو ڈھال کو مغفر کو نہ چھوڑا
لوہے کے چبانے کی صدا بھا گئی اوسکو
جس چیز پہ منھ ڈال دیا کھا گئی اوسکو
۱۲۷
یانسے گئی وہان وہان سے اودھر جاکے پھر آئی
دم بہر مین لہو خاک پہ برسا کے پھر آئی
مُنہ جسکو دکھایا اوسے تڑپا کے پھر آئی
گرمائی تو دریا کی ہوا کھاکے پھر آئی
جس جا تھی وہین تھی کہین آئی نہ گئی تھی
انداز نئے ڈھنگ نیا چال نئی تھی
۱۲۸
ہر سو ملک الموت کے انداز سے آئی
ہر صید پہ جلدی کبھی شہباز سے آئی
کس شان سے کس گھات سے کس ناز سے آئی
بے پاؤن چلے فرق پہ اعجاز سے آئی
اعدا کو نئی طرح سے چورنگ دکھائے
اک تیغ نے دو ہاتھ مین سورنگ دکھائے
۱۲۹
بھاری ہوئی سب فوج پہ جسدم اُسے تولا
فولاد کے مغفر کو سمجھتی تھی پھپھولا
مُنہ اوس کا تھا کیا جانیے کس سان سے کھولا
اس بھیڑ کو پیسا کبھی اوس غول کو رولا
اک ہاتھ مین سب فوج کو پامال کیا تھا
دم بھر مین سیہ کارون کا مُنہ لال کیا تھا
۱۳۰
لڑتا ہوا پہونچا لب دریا جو وہ جرار
تھا دوش مبارک یہ علم ہاتھ مین تلوار
کُہنی سے ٹپکتا تھا لہو خاکپہ ہر بار
چیڑا جو ذرا اوڑ کے گیا نہر مین رہوار
دل کہل گیا آئی جو ہوا سرد تری کی
تر ہوگئی چھینٹون سے زرہ جسم جری کی
۱۳۱
گو پیاس سے تڑپا دلِ عباس خوش اطوار
بھائی نہ مگر تشنگئی سید ابرار
اوس وقت مین حیوان بھی ہوتے تھے وفادار
پانی سے اٹھائے رہا منہ اپنا وہ رہوار
سمجھا کہ خجل ہونگا بہت پیاس بجھا کے
ہمت اسے کہتے ہین یہ معنی ہین وفا کے
۱۳۲
ڈھیلی کی لگام اوسکی کئی بار یہ کہہ کر
تو پیلے کہ یہ پانی نہ پھر ہوگا میسر
کی عرض کہ اے لخت دلِ ساقی کوثر
دو روز سے ہین تشنہ دہان آل پیمبر
کس طرح پئے آب علمدار کا گھوڑا
پیاسا ہے ابھی سید ابرار کا گھوڑا
۱۳۳
یہ سنکے علمدار کی آنکھین ہوئین پُرنم
سیراب کیا مشک سکینہ کو بصد غم
مُنہ باندھ کے تسمہ سے رکھا دوش پر جسدم
کی عرض مدد کیجیو اے حافظ عالم
تو مشک کا حافظ ہے نگہبان ہے علم کا
یارب مین بہشتی ہون پیمبر کے حرم کا
۱۳۴
کیا قہر کا دریا تھا جسے جھیل کے آیا
لاکھون سے لڑا اور کوئی زخم نہ کھایا
ہر چند کہ دو روز سے قطرہ نہین پایا
پر نہر کے پانی کو مین لب تک نہین لایا
صابر ہون کہ آغوش مین صابر کے پلا ہون
جس حال سے آیا تھا اسی طرح چلا ہون
۱۳۵
اب تن مین نہ طاقت ہے نہ وہ تاب و توان ہے
کمزور ہون اور دوش پہ یہ بارِ گران ہے
حربے لئے سب فوج ستم درپئے جان ہے
سقا ہون مین جسکا وہ بہت تشنہ دہان ہے
پیاسون کی امانت کو شریرون سے بچا لے
اے یارِ خدا مشک کو تیرون سے بچالے
۱۳۶
اس پیاس کی گرمی سے جوانون کو نہین تاب
دو چار ہین بچے کہ موے جاتے ہین بے آب
پانے کا بھی یان قحط ہے دانا بھی ہے نایاب
سیدانیان ہفتم سے ہین سب بے خود و بے خواب
اوس پر یہ ستم جو چھ مہینہ کا پسر ہو
دودھ اتنا نہی ہے کہ زبان بچے کی تر ہو
۱۳۷
یہ کہکے چلے نہر سے عباس فلک جاہ
جاری تھا زبان پر کہ توکلت علی اللہ
پھر آ گئے دریا پہ صفین باندھ کے روباہ
غل تھا کہ بہادر کو نکلنے کی خود راہ
رستہ نہ ملے گا تو کدھر جائین گے عباس
خود ڈوب کے اس نہر مین مر جائین گے عباس
۱۳۸
ساحل پہ ہوئی قتل علمدار کی تدبیر
ترکش کے دہن کھل گئے چلونسے ملے تیر
تھے گھاٹ کو تلوارون سے روکے ہوئے پیر
عباس بڑھے آتے تھے تولے ہوئے شمشیر
یہ حال تھا ضیغم دم جنگ آتا ہے جیسے
یون آتے تھے ساحل پہ نہنگ آتا ہے جیسے
۱۳۹
سر کٹ کے گڑا جسنے قدم نہر مین ڈالا
ہاتھ اوڑ گئے اوسکے جو بڑھا تول کے بھالا
ہٹجاتا تھا بڑھ بڑھ کے سوارون کا رسالا
ساحل پہ تلاطم تھا صفین تھین تہ و بالا
مینڈھا یہ اوچھلتا تھا کہ ٹکراتے تھے لاشے
دریا مین چپ وراس بہے جاتے تھے لاشے
۱۴۰
ساحل پہ جو تھے پانی مشر کا تپ رہے تھے
پانی کے جو ساکن تھے دو دہر کانپ رہے تھے
سب مچھلون کے ڈر سے جگر کانپ رہے تھے
تھے گھر مین نہنگ اپنے مگر کانپ رہے تھے
چکرمین تھا گرداب بھی جرار کے ڈر سے
موجین نہ سرک سکتی تھین تلوار کے ڈر سے
۱۴۰
لڑتا ہوا اعدا سے وہ صفدر نکل آیا
بادل کو ہٹا کر مہ انور نکل آیا
سقائے حرم نہر سے باہر نکل آیا
دریاے شجاعت کا شناور نکل آیا
ڈر سے کسی روباہ نے ضیغم کو نہ روکا
تلوار اوٹھا کر کہا کیون ہمکو نہ روکا
۱۴۱
یون جاتے ہین اور نہر سے یون آتے ہین غازی
لاکھون ہون تو ہون دھیان مین کب لاتے ہین غازی
زخم تیر و تیر و سنان کھاتے ہین غازی
جب بات پہ آتے ہین تو مر جاتے ہین غازی
رُکتے نہین یون حکم خدا روکے تو روکے
کیا روکے گے تم ہان جو قضا روکے تو روکے
۱۴۲
اولجھا ہوا ہون مشک مین اے لشکر تاری
ورنہ میرا مردہ بھی ہے تم لوگون پہ بھاری
کچھ غم نہین اللہ کریگا مری یاری
سب مجھ پہ کھلا ہے جو حقیقت ہے تمہاری
دم بند ہے تلوارون کو چمکا نہین سکتے
لاکھون ہون مگر مُنہ پہ مرے آنہین سکتے
۱۴۳
یہ کہکے ترائی سے بڑھا شیر دلاور
پستی سے نمایان ہوا گویا شہ خاور
غل تھا کہ نہین رُکنے کا یہ عاشق داور
لو جاتا ہے دریاے شجاعت کا شناور
سب ٹوٹ پڑو ورنہ بڑا کہت پڑے گا
پیاسے ہوے سیراب تو پھر کون لڑے گا
۱۴۴
دو لاکھہ نے حلقے مین وفادار کو گھیرا
وہ چاند تو تھا بیچ مین اور گرد اندھیرا
جو بھاگے تھے اون لوگون نے بھی باگون کو پھیرا
نعرہ تھا کہ اللہ مددگار ہے میرا
تلوارون سے تیرونکو قلم کرتے تھے عباس
پڑھ پڑھ کے دعا مشک پہ دم کرتے تے عباس
۱۴۵
برچھی لئے بڑھتے تھے سوار ایکطرف سے
درپے تھی پیادون کی قطار ایکطرف سے
تلوارون کی تھی شیر پہ مار ایکطرف سے
تیر آتے تھے دم بہر مین ہزار ایک طرف سے
تنہائی مین کیا ج انیے کیا کرتے تھے عباس
مشکیزہ لئے سب سے دغا کرتے تھے عباس
۱۴۶
چمکا کے کبھی تیغ شرر بار کو روکا
چھیڑا کبھی گہہ اسپ وفادار کو روکا
کاٹی کبھی برچھی کبھی تلوار کو روکا
دوچار کو زخمی کیا دوچار کو روکا
اپنا تن انور نہ شریرون سے بچایا
جھک جھک گئے اور مشک کو تیرون سے بچایا
۱۴۷
اوس قہر کے دریا کو کہان تک کوئی جھیلے
وہ شور رود کشت کا وہ فوج کے ریلے
جس قوم سے تلوار چلی جان پہ کھیلے
وا حیف و دریغا وہ ہزارون پہ اکیلے
مشکیزہ پہ ہر دم جو سپر ہوگئے عباس
سر تا بقدم خون مین تر ہوگئے عباس
۱۴۸
مشکیزہ سنبھالین کہ لعینون سے لڑین
تھی فکر کہ ٹھنڈا نہ کہین ہو علم شاہ
دم ۔۔۔۔۔۔ ہوا اور کوئی ہمدم نہ ہو خواہ
شل ہو گیا تھا دستِ جگر بندید اللہ
مجروح تھا تیرون سے چھاتی بھی چھنی تھی
مظلوم کی اک جانپہ کیا آن بنی تھی
۱۴۹
لاکھونسے ۔۔۔۔۔۔۔۔۔ لی تھی .......... کہان تک
جانبازیان کین جسم مین طاقت رہی جب تک
دو روز سے اک بوند نہ پہنچی تھی زبان تک
دل جلنے لگا پیاس کا غلبہ ہوا یان تک
اسپر بھی نہ مطضر تھے نہ گھبراتے تھے عباس
لڑتے ہوے دریا سے چلے آتے تھے عباس
۱۵۰
لکھا ہے کہ تھا اک بن ورقہ ستم آرا
تیغ اوسکی لگی دوش مبارک پہ قضا را
بیدست ہوا حیدر کرار کا پیارا
احمد کا نشان خون مین تر ہوگیا سارا
دیکھو تو ذرا جرأت سقائے جرم کو
تا دیر کٹے ہاتھ نے چھوڑا نہ علم کو
۱۵۱
جسوقت گرا خاکپہ جھُک کر علم شاہ
کس یاس سے عباس علمدار نے کی آہ
اوس دوش پہ بھی تیغ چلی پشت سے ناگاہ
دونون نہ رہے دستِ جگر بند ید اللہ
تیرون کی جو بوچھاڑ ہوئی چھن گئے عباس
بازو جو کٹے سروروان بن گئے عباس
۱۵۲
یانکی تو یہ صورت ہے سنو حال اودھر کا
سب گہر تہ و بالا ہے شہ جن و بشر کا
عریان ہے سر فاطمہ زہرا کے پسر کا
فرماتے ہین لو ٹوٹ گیا بند کمر کا
ہے ہات کٹے ہاتہہ شجاع ازلی کے
کانون مین صدا آتی ہے رونے کی علی کے
۱۵۳
اک شور جو ہے ہائے علمدار علمدار
یہ روہتے ہین بیٹے کے لئے حیدرِ کرار
دنیا سے چلا ہاے میرا جعفر طیار
شبیر کہان پائیگا اب ایسا مددگار
طاقت تھی کہ بھائی کی مدد بھائی کریگا
اب کون مرے بچون کی سقائی کریگا
۱۵۴
فریاد ہے فرد یا فلک نے مجھے لوٹا
بیداد ہے بیداد کہ بازو میرا لوٹا
ماتم مین میرے بھائی نے سینہ کو نہ کوٹا
بچپن کا جو تھا ساتھ ضعیفی مین وہ چھوٹا
مرنے کا ہمارے غم تازہ اوٹھایا
بھائی نے برادر کا جنازہ نہ اوٹھایا
۱۵۵
مجمع جرم شاہ کا ہے خیمہ کے درپر
سیدانیان سب بیٹھی ہین کھولے ہوئے سر
تہرار بھی ہے زوجۂ عباس دلاور
فرزند تو ہے گود مین سر پر نہین چادر
مائین جو تڑپتی ہین تو جی کھوتے ہین بچے
منہ دیکھتے ہین رانڈون کا اور روتے ہین بچے
۱۵۶
غش ہے کوئی سامان عزا کرتی ہے کوئی
ششدر کوئی بی بی ہے بکا کرتی ہے کوئی
تسبیح لئے ذکرِ خدا کرتی ہے کوئی
ہاتھون پہ دھرے بال دعا کرتی ہے کوئی
دکھ پہنچے نہ کچھ بازوے شاہِ شہدا کو
یارب تو بچا لیجو سکینہ کے چچا کو
۱۵۷
زینب کا یہ نقشا ہے کہ چادر نہین سر پر
گھر خیمہ مین آتی ہین کبھی جاتین ہین در پر
صدمہ ہے پر کچھ کہہ نہین سکتی ہے سکینہ
ایک ایک کا مُنہ یاس سے تکتی ہے سکینہ
۱۵۸
کہتی ہے کبھی ننھے سے ہاتھون کو وہ ملکر
کیون شک چچا جائکو دی ہاے مقدر
اب منہ نہین دکھلا نیکی بابا کو یہ دختر
میرے لئے مجروح ہوا اونکا برادر
پھر گہر مین نہ اوس چاند سی تصویر کو دیکھا
کیون بیبیو تم نے مری تقدیر کو دیکھا
۱۵۹
مین کس سے کہون کون ہے جو نہر پہ جائے
۔۔۔۔۔۔۔۔۔ چچا جان کو میدان سے بلا لائے
کس کام کا پانی ہے جو وہ پھر کے نہ آئے
جان آئے بدن مین جو سکینہ اونہین پائے
کہدے کوئی دنیا سے سفر کر گئی وہ تو
اب پانی پہ کیون لڑتے ہو تم مر گئی وہ تو
۱۶۰
کہتی تھی چچی لیکے سکینہ کی بلائین
کیون روتی ہو ممکن ہے کہ وہ گھر مین نہ آئین
صدقے گئی مقبول ہین بچون کی دعائین
اب چاہیے اکبر خبر آنے کی سنائین
دنیا مین خوشی تابہ قیامت رہو بی بی
وہ بھی جیئین اور تم بھی سلامت رہو بی بی
۱۶۱
یہ ذکر تھا جو شور اوٹھا فوج سے یکبار
لو خاکپہ گھوڑے سے گرا گرا شہ کا علمدار
اب پائین گے شبیر کہان ایسا مددگار
مارا اوسے کیا قتل ہوے حیدر کرار
گم ہو گیا زور آج امام ازلی کا
کٹتا ہے گلا حضرت عباس علی کا
۱۶۲
اوس شور کے ساتھ آئی صدا طبل ظفر کی
فضہ نے اودھر دوڑ کے زینب کو خبر کی
اوٹھے شہ دین دیکھکے صورت کو پسر کی
پر سوجتی تھی راہ ادھر کی نہ اودھر کی
سیدانیان کرنے لگین فریاد خدا سے
ہلتا تھا کلس خیمہ کا ہے ہے کی صدا سے
۱۶۳
میدان مین عجب حال سے پہونچے شہ ذیجاہ
اشک آنکھون مین اور ہاتھ مین شمشیر یداللہ
فاقہ تو کئی روز کا اور صدمہ جانکاہ
نہ پاؤن مین طاقت تھی نہ کچھ سوجتی تھی راہ
خود صبر کے ہاتھون سے جگر تھامین ہوے تھے
ہمشکل نبی دستِ پدر تھامے ہوے تھے
۱۶۴
گھبرا کے یہ کہتے تھے پسر سے شہ ابرار
دریا کی ترائی ہے کدھر اے مرے دلدار
اللہ بہت دور گرے پانسے علمدار
غل کیسا ہے کیا لاش کو گھیرے ہین ستمگار
تلوار علم کرنے دواب کہ مانکا
سر کاٹ نہ لے کوئی مرے شیر ثریانکا
۱۶۵
اکبر نے کہا روکے یہی توہے ترائی
شبیر پکارے میرے بھائی جو ہے بھائی
عباس نے آواز حزین اپنی سنائی
گھبراؤ نہ مولا ابھی زندہ ہے فدائی
بازو ہین جدا بہر سلام اوٹھ نہین سکتا
تن چور ہے ایسا کہ غلام اوٹھ نہین سکتا
۱۶۶
روکر یہ پکارے ترے قربان برادر
طاقت مری پیری کی میری جانِ برادر
ساونت برادر میرے ذیشان برادر
دنیا مین کوئی دم کے ہو مہمان برادر
کیا ہوگیا طفلی کا وہ اقرار تمہارا
چھوڑا ہمین بس دیکھ لیا پیارا تمہارا
۱۶۵
پانی کے لیے ۔۔۔۔۔۔۔۔۔۔۔ بھائی کی توڑی
پیاسون کا دیا ساتھ رفاقت مری چھوڑی
جنت کی طرف یانسے لگام آپنے موڑی
اوٹھنا ترا دنیا سے قیامت نہین تھوڑی
پہلو سے برادر کے نہ ہٹتے تو مزا تھا
ہم دونون کے سر ساتھ ہی کٹتے تو مزا تھا
۱۶۷
شاہ شہدا لاش علمدار سے لپٹے
کس شوق سے کس یاس سے کس پیار سے لپٹے
غمخوار سے عاشق سے مددگار سے لپٹے
زخمی سے مسافر سے وفادار سے لپٹے
یہ جوش تھا رقت کا شہ جن و بشر کو
جس طرح سے روتا ہے کوئی باپ پسر کو
۱۶۸
چلاتے تھے ہے ہے مرے پیری کے سہارے
اے شیر جوان یار وفادار ہمارے
اے باپ کے محبوب پسر بھائی کے پیارے
اب خلق سے جینے کے مزے اوٹھ چکے سارے 
تھا میری ضعیفی کا عصا ہاتھ تمہارا
آج اوٹھ گئے دنیا سے چمٹا ساتھ تمہارا
۱۶۹
جس بھائی کا بھائی نہو وہ کیا کرے بھائی
معلوم ہوئی اب ہمین بابا کی جدائی
تھی یاد حسن کی تری الفت نے بھلائی
گویا کہ ہوئی آج بھرے گھر کی صفائی
بس آپ میرے جینے کا سہارا نہین کوئی
یون کہنے کو سب ہین پر ہمارا نہین کوئی
۱۷۰
یہ سُنکے علمدار کے آنسو ہوے جاری
شہ نے کہا روتے ہو غریبی پہ ہماری
سوکھی تھی زبان تن کی رگین کھنچتی نہین ساری
بولا نہ گیا کچھ پہ کراہے کئی باری
بوسے قدم شاہ پہ دینے لگے عباس
صدمہ جو ہوا ہچکیان لینے لگے عباس
۱۷۱
کیا دم کے نکلنے کا بھی ہے صدمۂ جانکاہ
کانپے کبھی کروٹ کبھی لی اور کبھی کی آہ
جب آنکھ کھلی یاس سے دیکھا طرف شاہ
بولے دم آخر کہ نثار شۂ ذیجاہ
روتے رہے شاہ شہدا مر گئے عباس
آغوش مین بھائی کی سفر کر گئے عباس
۱۷۲
خاموش انیس اب کہ تڑپتا ہے دل زار
کافی ہے رُلانے کو تری درد کی گفتار
اس جنس کا گو آج نہین کوئی خریدار
فیاض ہے لیکن شہ مظلوم کی سرکار
افسردہ نہ ہو غنچۂ امید کھلے گا
کھل جائینگی آنکھین وہ صلا تجکو ملے گا

سلام
۱
مجرائی گردش فلک پر دیکھیے
چوب سنان و گیسوے شپیر دیکھیے
۲
مجرائی باغ خلد کی تعمیر دیکھیے
چل کر بہار روضۂ شپیر دیکھیے
۳
سجاد روکے کہتے تھے چہلم قریب ہے
ملتا ہے تن سے کب سر شپیر دیکھیے
۴
عباس آئے رن مین تو اعدائین غل ہوا
شیر خدا کے شیر کی تصویر دیکھیے
۵
نکلے وطن سے شہ تو یہ رو روکے کہتے تھے
لیجائے کس طرف ہمین تقدیر دیکھیے
۶
حیران ہون مین کہ کیون نہ قیامت بپا ہوئی
چوب یزید اور لب شپیر دیکھیے
۷
زندان مین سر کو پیٹ کے کہتے تھے اہلبیت
کرتی ہے کب رہا ہمین تقدیر دیکھیے
۸
چہلم تلک یہ دشت مین زہرا کی تھی صدا
کب دفن ہووے لاشہ شپیر دیکھیے
۹
دیکھا ۔۔۔۔۔۔۔۔ عزا تو یہ زینب سے بولے شاہ
کیا گذرے اس سینے میں ہمشیر دیکھیے
۱۰
شہ کہتے تھے عدم کو گئے سب رفیق و یار
ہم کاروان سے چھٹ گئے تقدیر دیکھیے
۱۱ قطعہ
رو کر سر حسین سے زینب نے یہ کہا
بھائی جفاے لشکر بے پیر دیکھیے
۱۲
فریاد ہے کہ شمر نے چھینی مری ردا
بلوے مین کھل گیا سر ہمشیر دیکھیے
۱۳
کس یاس سے یہ کہتے تھے مولاے بیکسان
کب تک جفاے لشکر بے پیر دیکھیے
۱۴
کافر کو بعد مرگ مسلمان کر دیا
معجزائی سر شپیر دیکھیے
۱۵
بانو یہ بولی سب نے جو پوچھا پسر کا حال
دم توڑتا ہے اصغر بے شیر دیکھیے
۱۶
جمال نے قلم کیے مرنے پہ شہ کے ہاتھ
کیا سنگدل تھا بدعت بے پیر دیکھیے
۱۷
سجاد سے جو درد اسیری کو پوچھتا
کہتے تھے استخوان پہ ہے زنجیر دیکھیے

