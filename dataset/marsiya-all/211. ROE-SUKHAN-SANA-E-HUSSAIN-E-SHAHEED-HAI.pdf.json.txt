
www.emarsiya.com
جلد سوم
مرثیہ میر انیس


مرثیہ

روئے سخن ثنائے حسینِؑ شہید ہے
آرام جاں دلائے حسینؑ شہید ہے
خورشید نقش پائے حسینِ شہید ہے
بالائے عرش جائے حسینؑ شہید ہے
حقا کہ شش جہت میں اجالا ہے آپ کا
پایا مسیحؑ سے بھی دوبالا ہے آپ کا

قاصر تری ثنا میں ہے شاہا! زباں مری
قطرہ ہے گویہ بحر ہے طبع روان مری
کچھ مدح کر سکوں یہ حقیقت کہاں مری
عاجز رہوں جو عمر ہو صرف بیاں میری
امداد یا امام حجازی ضرور ہے
اے آفتاب! ذرہ نوازی ضرور ہے

شبیرؑ تاج تارک عرش عظیم ہے
دریائے علم و حلم کا در یتیم ہے
سائل بہ گف ہے بحر وہ ایسا کریم ہے
اس کی ولا چراغ رہ مستقیم ہے
سب خلق فیض پاتی ہے بزدیک دو در سے
عالم میں روشنی ہے اسی ایک نور سے

خلد برین ہے گلشن کا شانہ حسینؑ
عرش خدا ہے فرش جلو خانہ حسینؑ
مصباح بزم خلق ہے افسانہ حسینؑ
میکال و جبرئیل میں پروانہ حسینؑ
شمس و قمر نثار شہ ارجمند ہیں
مجمر ہے آسماں، تو ستارے سپند ہیں

کونین میں محیط ہے اس مہ جبیں کا نور
ایمان کا حسن چہرہ دین مبیں کا نور
کرسی کی زیب سند عرش برین کا نور
وہ نور ہے خدائے جہاں آفریں کا نور
کس چشم کو فروغ تجلی کی تاب ہے
بس اے زباں خموش اب آگے حجاب ہے

رضواں ہے باغباں گلستان شاہ دیں
روح القدس ہے تابع فرمان شاہ دیں
حوریں ہیں سو زباں سے ثنا خوان شاہ دیں
سارے ملک میں بندۂ احسان شاہ دیں
دم بھر کسی کا کام معطل کیا نہیں
عقدہ وہ کون سا ہے جسے حل کیا نہیں

مشکل میں درد و غم میں بہ کس کے نہ کام آئے
فطرس نے پر انہیں کے سبب بے پری میں پائے
خلقت میں مرتضے کی طرح معجزے دکھائے
مقبول حق ہوئی وہ دعا جو زباں پہ لائے
جب ہاتھ اٹھائے گرد قمر ہالہ ہو گیا
اک دم میں زندہ مردہ صد سالہ ہو گیا

تھا گوہر محیط کرم فاطمہ کا لال
بے چین ہو گیا جو کسی نے کیا سوال
مولا کو سب کی عقدہ کشائی کا تھا خیال
کی مسکرا کے جس پہ نظر ہو گیا نہال
کچھ بات کی تو غنچہ امید کھل گیا
بخشے گناہ جس کے بہشت اُس کو مل گیا

قفل در نجات کلید در نجات
ہے سرفراز جس کے قدم سے سر نجات
عمان فیض آپ رخ گوہر نجات
صغرا کش مقدمہ دفتر نجات
عالم ہیں تا ابد عمل نیک و زشت کے
مالک ازل سے ہیں یہی آٹھوں بہشت کے

جس پر کرم ہو اُن کا اُسے بخشدے کریم
رضواں کہے کہ اب نہیں کچھ تجھ کو خوف و بیم
یہ باغ خلد ہے وہ در جنت اتنعیم
ٹھنڈی ہوا ہے سایہ طوبی میں ہو مقیم
قرب حسینؑ ہے تو خدا سے قریب ہو
آؤ تمہیں شراب طہور انصیب ہو

حوریں کہیں کہ دور نہ جاؤ حسینیو!
کوثر قریب ہے ادھر آؤ حسینیو!
یہ میوۂ بہشت ہے کھاؤ حسینیو!
نہر لبن سے پیاس بجھاؤ حسینیو!
حاضر ہیں قصر! عنبر گلشن سرشت کے
پہنو کفن اُتار کے حلے بہشت کے

سب جانتے ہیں ان پہ جو تھا مصطفےٰؐ کا پیار
مخفی کسی بشر پہ نہیں مرتضےٰؑ کا پیار
مستغنی البیان ہے خیرالنسا کا پیار
ان سب کے چاہنے سے سوا تھا خدا کا پیار
بچپن سے بے نیاز کو نانہ ان کے بھاتے ہیں
جس چیز پر ہے جی وہی جبرئیل لاتے ہیں

حاضر ہوئی وہ شے انہیں جس کی طلب ہوئی
ہرنی کو دیر بچے کے لانے میں کب ہوئی
اُن کے ہر ایک کھیل میں تایئد رب ہوئی
شب کا کبھی جو دن ہوا تو دن کی شب ہوئی
آنکھوں میں اشک بھر کے جو سر کو فرد کیا
روح الامیں نے آن کے موتی کو دو کیا

یوسفؑ پہ ایک حضرت یعقوبؑ تھے نثار
پروانہ جمال نبوت تھے بے شمار
آتے تھے اہلِ شہر زیارت کو بار بار
صدقے تھے سب مقرب درگاہ کردگار
نور خدا کے چاہنے والے ہزار تھے
زہرا کا ایک چاند تھا ہائے ہزار تھے

آتے تھے یہ رسول خدا کو پیام رب
ہم بھیجدیں حسینؑ کو جس شے کی ہو طلب
رمان و سیب تازه و زرد آلود رطب
جبرئیل لائے بس وہیں مانگا زبان سے جب
ہر وقت شاخ نخل تمنا ہری رہی
میووں سے ان کی گود ہمیشہ بھری رہی

عریان تھا روز عبد جو وہ چودھویں کا ماہ
بھیجے خدا نے حلہ جنت بہ عز و جاه
رومال و زیر جامہ و پیراہن و کلاه
ہنستے ہوئے پہن کے گئے سوئے عید گاہ
رستے سے پھر کے آئے محمد کے سامنے
گردن جھکا کے بیٹھ گئے جد کے سامنے

بولے یہ مسکرا کے رسولِ فلک 
کیون آج دور بیٹھے ہو آؤ ہمارے پاس
شبیرؑ واہ واہ تمھیں زیبا ہے یہ لباس
جی چاہتا ہے ہم بھی پھریں آج اس پاس
ہے روز عید چھاتی سے لگ جاؤ آن کے
اے میرے جامہ زیب خدا تیری شان کے

کیا لائے عید گاہ سے اے میرے گلبدن
شرماتے ہوں گے دیکھ کے لڑکے یہ پیرہن
پھولا ہوا ہے پیش نظر خلد کا چمن
اس کے رنگ کا نہ ہوگا کبھی جامہ حسنؑ
موضوع ہے یہ رنگ شہادت کے واسطے
جامہ یہ قطع ہے اسی قامت کے واسطے

چھوٹے سے اس عمامہ و شملہ کے میں نثار
صدقے ان آستینوں کے اے میرے گلعذار
قربان اس قباؤ عبا پر یہ جان زار
یوسفؑ کے پیرہن کی ہے بو جس سے آ شکار
کپڑے یہ دیکھ کر شہ مرداں نے کیا کہا
پیارے گلے لگا کے تمہیں ماں نے کیا کہا

سب سے تو مل چکے مری جاں تلو ادھر تو آؤ
ننھے سے ہاتھ اٹھا کے ہمیں تو گلے لگاؤ
صدقے ہوں اس دہن کے ذرا منھ تو آگے لاؤ
دے لوجو بوسہ لب دنداں تو گھر میں جاؤ
کس غم سے بند لب ہے کہ اب کھولتے نہیں
کیا ہم سے تم خفا ہو کہ کچھ بولتے نہیں

بولا یہ ہاتھ جوڑ کے دست خدا کا لال
حضرت کو برقرار رکھے رب ذوالجلال
پوشاک یہ پہن کے تو ہم خوش ہوئے کمال
۔۔۔۔۔۔۔۔۔۔۔ نہیں کہ جس پہ پڑھیں اب یہ ہے ملال
عزت میں ہیں بزرگ شرف میں زیادہ ہیں
لڑکے تو سب سوار ہیں اور ہم پیادہ ہیں

پیدل تو عید گاہ میں جانا ہے ننگ و عار
ہم کو بھی آج اونٹ منگا دو تو ہوں ہم سوار
کہنے لگے حسینؑ سے محبوب کردگار
معلوم اب ہوا یہی غصہ تھا میں نثار
ہاں آپ روٹھتے ہیں تو مشکل سے ملتے ہیں
اچھا سوار ہو جیۓ ہم اونٹ بنتے ہیں

فرما کے یہ کمریں رکھا دامن قبا
رکھ کر زمیں پہ ہاتھ بنے اونٹ مصطفاؐ
جیب قبا میں رکھ کے قدم کو وہ مہ لقا
پشت جناب سید لولاک پر چڑھا
پائے حسینؑ عرش کا سرتاج ہو گیا
وہ روز عید کا شب معراج ہو گیا

کرسی و عرش دونوں بلندی سے اُن کی پست
تھا ایک اُن کے زبر قدم ایک زیر دست
پڑھ کر درود کہتے تھے مردان حق پرست
پائی ہے شہسواروں نے کیا خوش نما نشست
دونوں میں عرش و فرش کی زینت کے واسطے
ایسا نگیں ہو مہر نبوت کے واسطے

مرکب ہے مہر اور یہ کامل ہے یہ سوار
ایسے ہی راہوار کے قابل ہے یہ سوار
وہ جان ہے جہاں کی اور دل ہے یہ سوار
قرآن رسول ہیں تو حائل ہے یہ سوار
رحمت میں مرتبت میں ہدایت میں ایک ہیں
چھوٹے بڑے تو ہیں پہ حقیقت میں ایک ہیں

بولے ہلا کے پاؤں حسینؑ فلک مقام
ہے کس طرح کا اونٹ کہ جس کے نہیں لگام
گردن پھرا کے کہنے لگے سیدالانام
ہاتھوں میں تھام لو مرے گیسوئے مشک فام
تم سا سوار کاہے کو دنیا میں پائیں گے
باگیں جدھر پھراؤ اُدھر دوڑے جائیں گے

گیسو نبیؐ کے تھے سے ہاتھوں میں تھام کر
کہنے لگے حسینؑ کہ یا سید البشر
لڑکوں کے اونٹ بولتے ہیں سب اٹھا کے سر
منھ سے ہمارا اونٹ نہیں بولتا مگر
اس کا نہ بولنا تو بہت دل کو شاق ہے
اب اونٹ کی صدا کا ہمیں اشتیاق ہے

الفت رسول حق کو نواسے سے تھی کمال
غم تھا کہیں نہ رونے لگے فاطمہ کا لال
آخر بہ پاس خاطر فرزند خوش خصال
عف عف کہا تو ہلنے لگا عرش ذوالجلال
جنباں جو یک بیک طبقات زمیں ہوئے
نازل خدا کے حکم سے روح الامیں ہوئے

کی عرض مصطفےؐ سے کہ اے کل کے عیب پوش
اب کی صدا سے پھر نہ رہیں گے کسی میں ہوش
اس دم ہے بحر رحمت رب العلا کو جوش
ساتوں جہنم آج ہوئے جاتے ہیں خموش
جس دم رہے نہ آتش دوزخ جہان میں
دشمن علیؑ کے جائیں گے پھر کسی مکان میں

امت کا آپ کی کوئی اچھی نہین عمل
آئے گا انتظام عدالت میں پھر خلل
کیا کیا نہ شیر حق نے کیا مشکلوں کو حل
باز آئے پر نہ مکر و دغا سے یہ پر دغل
جاتے ہیں اس طرف جو ضلالت کی راہ ہے
فسق و فجور پر فقط اُن کی نگاہ ہے

کیوں مومنو حسینؑ کا رتبہ ہے کیا جلیل
بس اک حسنؑ سوا نہیں ان کا کوئی عدیل
آسائشیں کیثر تھیں جب عمر تھی قلیل
مرکب جو تھے رسول تو خادم تھے جبرئیل
اک روز یہ عروج تھا اور یہ وقار تھا
اک دن انھین کے سینے پہ قاتل سوار تھا


چلتے تھے جب نہ پاؤں سے اپنے تو تھا یہ چین
پھیلائے پاؤں گودیوں میں سوتے تھے حسینؑ
تلووں سے آنکھیں ملتے مجھے سلطان مشرقین
تھا سارے گھر کی آنکھوں کا تارا وہ نورعین
نوبت جو ایک گام بھی چلنے کی آتی تھی
زہرا زمیں کو جھاڑ کے آنکھیں بچھاتی بھی

روتی تھی ٹوٹتا تھا جو گیسو کا ایک تار
لگتی ہوائے گرم تو ہوتی تھی بے قرار
باراں میں بوندیوں سے بچاتی تھی بار بار
سایے سے اُن کا دھوپ میں جانا تھا نا گوار
یوسفؑ کی طرح اس لئے رکھا نقاب میں
سونلا نہ جائے چاند مرا آفتاب میں

تکیہ تھا سر کا بازوئے سلطان بحر و بر
راتوں کو فرش خواب رہا سینۂ پدر
زہرا کی گود حضرت روح الامیں کے پر
جا سوئے واں تو جہ خاطر ہوئی جدھر
برج شرف کئے سب مہ کامل کے واسطے
رحلیں گئی تھیں ایک حمائل کے واسطے

سی کر سدا پہناتی تھیں ماں نرم پیراہن
تا سرخ ہو نہ جائے مرے لال کا بدن 
الله دی احتیاط تن سرور زمن
بدلا وہیں لباس اگر پڑ گئی شکن
واحسرتا کہ واقف حال پسر نہ تھی
تیغوں سے چور ہوں گے یہ ماں کو خبر نہ تھی

قرباں تھے جبرئیل تو خیرالبشر نثار
اور ہزار جان سے صدقے پدر نثار
بہنیں فدا برادر عالی گہر نثار
طفلی سے تھا حسینؑ پہ سب گھر کا گھر نثار
بو غیر میں بھی اس گل تازہ کی چھا گئی
گودی میں جس کی ہنس کے گئے جان آگئی

وہ احمدؐ و بتولؐ و علیؑ کی محبتیں
وہ حلۂ بہشت وہ جنت کی نعمتین
وه پرورش و چین وہ بچپن کی راحتیں
وہ فاطمہ کے دودھ کی دھاروں کی لذتیں
موسم تھا کچھ دنوں تو بزرگوں کے پیار کا
اک دن مزہ تھا خنجر قاتل کی دھار کا

پہلو میں شب کو سوتا تھا جب وہ فلک جناب
نزدیک بھر کے رکھتی تھی ماں کو زہ ہائے آب
چونک اٹھتے تھے جب تو پوچتی زہرا اضطراب
پیاسے ہو اے حسینؑ تو پانی پیو شتاب
کہتے تھے روکے دن یہ بہت یاد آئیں گے
جب تین روز پیاس میں پانی نہ پائیں گے

ابتک تو ہم پہ ایسی مصیبت نہیں پڑی
اُس دن کی پیاس کی ہمیں تشویش ہے بڑی
میداں بھی گرم ہوئے گا اور دھوپ بھی کڑی
اماں نہ دیجئے ہمیں پانی گھڑی گھڑی
ہر چند ابھی وہ روز وہ ہنگام دور ہے
پر ہم کو پیاسے رہنے کی عادت ضرور ہے

اماں تمہارے دم سے فقط ہے ہمارا چین
بعد آپ کے تو دکھ میں پھنسے گا یہ نورعین
بولی تڑپ کے دختر سلطان مشرقین
پانی کسے نہ دیں گے یہ کیا کہتے ہو حسینؑ
تھامو! مجھے کہ دل پہ قیامت گزر گئی
اماں تو صدقے جائے کہ سنتے ہی مر گئی

قربان جاؤں مالک کوثر ہے جس کا جد
بابا امیر کون ومکاں ضیغم صمد
پیاسا رہے وہ اور نہ کوئی کرے مدد
منھ سے نکالتا ہے کوئی ایسی فنال بد
میں سچ کہوں یہ بات تو مجھ کو بری لگی
کیا جانو تم کلیجے پہ کس کے چھری لگی

کہنے کے لپٹ کے حسینؑ فلک وقار
امان نہ روؤ دیکھتے تھے ہم تمہارا پیار
بولیں بھلا حسینؑ بھلا تجھ پہ میں نثار
باتین بنا کے مجھ کو رلاتے ہو بار بار
برچھی سی اک لگی ہے دل بے قرار میں
مرجاتی میں تو کون سلا تا کنار میں

لپٹی یہ کہہ کے دختر سلطان بحر و بر
شبیرؑ کو تھپکنے لگی پھر بچشم تر
آئی جو نیند کروٹیں لے کر ادھر اودھر
سوئے حسینؑ بازوئے زہرا پہ رکھ کے سر
آنکھیں کبھی کھلیں تو کبھی بند ہو گیئں
منھ تکتے تکتے حضرت زہرا بھی سو گئیں

روکر اسی خیال میں سوئی جو وہ جناب
بس آنکھ لگتے ہی نظر آیا اسے یہ خواب
نرغے میں ظالموں کے ہے فرزند بو ترابؑ
لب برگ گل سے سوکھ گئے ہیں بغیر آب
ملتی نہیں پناہ کہیں نورعین کو
خنجر سے ذبح کرتا ہے کو ئی حسینؑ کو

سید پکارتا ہے کہ کوئی ہمیں بچائے
دم لیں ذرا گلے سے جو قاتل چھڑی ہٹائے
سب ہیں پہ بس نہیں یہ کسی کا کہ پاس آئے
ہے شور آسمان و زمیں پر کہ ہائے ہائے
سر پر علیؑ کے دشت مصیبت کی خاک ہے
محبوب کبریا کا گریبان چاک ہے

خاتون حشر چونک پڑیں دیکھ کر یہ خواب
تھا یا علیؑ زبان پہ اور دل پہ اضطراب
شبیرؑ لپٹ گئیں با دیدۂ پر آب
جلدی گلے پہ ہاتھ پھرایا رہی نہ تاب
گھبرا کے سرے تا بقدم دیکھنے لگیں
منھ رکھ کے ننھی چھاتی پہ دم دیکھنے لگیں

چونکے نہ جب تو ننھا سا بازو ہلا ہلا
آواز دی پسر کو کہ واری اٹھو ذرا
وسواس مجکو آتا ہے اے میرے مہ لقا
کیا وجہہ و بر سونے کی ماں ہو گئی فدا
قربان جاؤں زیست کا کیا اعتبار ہے
لپٹو ذرا گلے سے کہ ماں بے قرار ہے

انگڑائی لے کے خواب سے اٹھا وہ دل رہا
مل ملکے پشت دست سے آنکھوں کو یہ کہا
کیوں اماں جان خیر تو ہے تم پہ میں فدا
یہ کیا سبب کہ روتی ہو آنسوں بہا بہا
کیوں آج ہے حواس اور کیوں رنگ زر وہی
امان خدا نخواستہ کیا دل میں درد ہے

اس خواب کے خیال سے تھا دل جو بے قرار
شبیرؑ کو بٹھا کے پھری گرد سات بار
اس دن کہاں تھی دختر محبوب کردگار
جس دن گلا وہ چاند سا تھا اور چھری کی دھار
رہ رہ کے وقت ذبح جو فریاد کرتے تھے
ماں کو حسینؑ روتے تھے اور یاد کرتے تھے

کیا راحتیں اٹھا کے پلا ابن بو ترابؑ
وہ سینہؑ بتولؐ وہ آرام اور وہ خواب
بس دفعتاً کیا یہ زمانے نے انقلاب
راہی ہوئے جہاں سے رسول فلک جناب
ننھے سے دل پہ کوہ الم ناگہاں گرا
گویا زمیں الٹ گئی اور آسمان گرا

سر پر سے اٹھ گیا جو محمد سا سر پرست
جاتا رہا تمام بھرے گھر کا بند و بست
زور اپنا وہ دکھانے لگے تھے جو زیر دست
کچھ دن کے بعد اور زمانے نے دی شکست
تھی حمل سے کہ پہلوے زہرا پہ در گرا
زندہ تڑپ تڑپ کے شکم سے پسر گرا

مادر نے جب کیا اسی صدمے سے انتقال
بے کس ہوا بس اور بھی وہ فاطمہ کا لال
آیا اجل کا خواب اُسے رکھتی تھی جو خیال
پھر کون دھوے گرد بھرے گیسوؤں کے بال
شیر خدا لٹا کے جو پہلو میں سوتے تھے
راتوں کو ماں کے حجرے میں جا جا کے روتے تھے

چندے تو حق نے سر پہ رکھا سایۂ پدر
آخر کیا وصی پیمبر نے بھی سفر
باپ اُٹھ گیا جو سر سے تو خم ہو گئی کمر
اس گوہر یتیم کی بھائی نے لی خبر
آفت کا سامنا تھا جدا جب حسنؑ ہوئے
گھر بھی چھٹا حسینؑ غریب الوطن ہوئے

کلک قضا جو محو کرے مصرعہ نخست
بے سر ہے بیت مصرعہ ثانی نہ گر ہو چست
پنجہ ہے تب تلک کہ رہیں انگلیاں درست
مصرعے نہ چار ہوں تو رباعی ہے سخت سست
باقی رہیں نہ چار حدین جب تو کیا رہا
اک مصرعہ مخمس آل عبا رہا

یثرب سے سوئے کعبہ گیا فاطمہ کا ماہ
تا خانہ خدا میں ملے گوشہ پناہ
حج بھی نہ کرنے پائے کہ آپہونچے روسیاہ
مولانے اضطرار میں لحا کربلا کی راہ
نے رخ کیا وطن کا نہ سوئے نجف گئے
یہ تنگ تھے کہ آپ اجل کی طرف گئے

تھا ماہ صیف تھی یہ حرارت کہ الاماں
واں کی زمیں پہ تھا کرہ نار کا گماں
واں دھوپ سے غزال بچاتے تھے اپنی جان
اور ہانپتے تھے شیر نکالے ہوئے زباں
دریا بھی گرم عکس سے تھا آفتاب کے
برپا کئے تھے آپ نے خیمے حباب کے

سائے سے اُشتروں کے قدم بڑھ نہ سکتے تھے
چنگاریوں سے ریت میں ذرے چمکتے تھے
چھو سکے ہوا کے تھے کہ وہ شعلے لپکتے تھے
لب خشک تھے جوانوں کے بچے بلکتے تھے
بستی نظر نہ آتی تھی رستے اجاڑ تھے
یا ریگ گرم راہ میں تھی یا پہاڑ تھے 

بچوں کا ساتھ کو جس کے خوف کا سفر
منھ اشتروں کے خشک تو گھوڑے عرق میں تر
ہر دم سکینہؑ کہتی تھی محمل سے جھانک کر
پیاسی ہوں دو پہر سے چچا جان ہیں کدھر
بے چین ہے حسینؑ کی پیاری خبر نہیں
ہے ہے انہیں ابھی سے ہماری خبر نہیں

لوگو مسافروں کو ہے درپیش کیسی راہ
ڈر ہے مجھے کہ ہو نہ کہیں قافلہ تباہ
وہ کون سی گھڑی تھی جو نکلے تھے گھر سے شاہ
دریا کوئی ملا ہے نہ چشمہ نہ کوئی چاہ
بیٹی پدر سے رنج و مصیبت میں چھٹ جائے
بستی بتولؐ کی کسی جنگل میں لٹ نہ جائے

یہ سن کے روتے جاتے تھے گردن جھکائے شاہ
دل تھا خدا کی سمت تو رخ سوئے قتل گاہ
ہر دم یہی زباں پہ دعا تھی کہ یا الٓہ
دوری ہے ناگوار بس اب قطع ہو یہ راہ
مطلب یہ ہے کہ تیغ ستم سے گلا ملے
مشتاق ہوں کہ جلد کہیں کربلا ملے

اس دشت میں اترنے کا ارمان ہے مجھے
ریتی میں خیمہ کرنے کا ارمان ہے مجھے
دامن میں خون پھرنے کا ارمان ہے مجھے
اس سر زمیں پہ مرنے کا ارمان ہے مجھے
قربان تجھ پر سبطِ رسالت پناہ ہو
پہونچا دے ایک دن میں جو دو دن کی راہ ہوں

شاہد ہے تو کہ صادق الاقرار ہے حسینؑ
یا رب گلا کٹانے کو تیا رہے حسینؑ
دنیا میں اپنی زیست سے بے زار ہے حسینؑ
عقبۓ کی راحتوں کا طلب گار ہے حسین
خواہش ہے یہ جہاں میں نہ میں ایک دم رہوں
نانا کے ماں کے باپ کے زیر قدم رہوں

جس سر زمیں کے شوق میں اکثر تھے یہ کلام
جا پہونچے دوسری کو محرم کی لا کلام
آگے فرس نے واں سے اٹھایا نہ ایک گام
آئی ندائے غیب کہ منزل ہوئی تمام
اترو کہ تن سے سر کے اترنے کی جا ہے یہ
اے سالکان راہ خدا کربلا ہے یہ

مژدہ یہ سن کے چہرے پہ سرخی سی چھا گئی
گویا کہ اپنا رنگ شہادت دکھا گئی
زنوں پہ آکے باد صبا خاک اڑا گئی
اٹھا غبار زرد زمیں تھر تھرا گئی
صورت بھری جو خاک میں زہرا کے جائے کی
جنگل سے آئی صاف سدا ہائے ہائے کی

تھا شور باد تند سے دریا کو اضطراب
چکر جو تھا بھنور میں تو موجوں کو پیچ و تاب
اس غم سے پھوٹ پھوٹ کے رونے لگے حباب
یعنی رہے گا مالک کوثر بغیر آب
کیوں تلخ ہو نہ چشمہ شیریں حیات کا
طوفاں میں آگیا ہے سفینہ نجات کا

ناتے کھڑے ہوئے تھے حرم کے جو آس پاس
آواز گر یہ سن کے حرم کو ہوا ہراس
بانو کو تھا نہ ہوش نہ زینب کو تھے حواس
سنسان دشت دیکھ کے دل ہو گئے اُداس
کچھ خود بخود سکینہ کے آنسو نکل پڑے
اصغر بھی ماں کی گود میں ڈر کر اچھل پڑے

محل سے شہ کو زینب بیکس نے دی عدا
بھائی! رہو گے تم اسی جنگل میں آج کیا
کیسی ہے گرد آپ کی زلفوں پہ میں فدا
غم دل پہ چھا گیا ہے یہ ہے کس طرح کی جا؟
ڈر کر سکینہ جان مری سہمی جاتی ہے
ہے ہے یہ کس کے رونے کی آواز آتی ہے

پاس آکے بولے شاہ بہن! خوف کچھ نہیں
وافق ہوں میں بہت متبرک ہے یہ زمیں
صحرا بھی ہے ہوا بھی ہے دریا بھی ہے قریں
اب اس جگہ سے آگے نجائیں گے ہم کہیں
نانا سے سن چکے ہیں زمیں یاں کی پاک ہے
شیشے میں سر بمہراسی بن کی خاک ہے

کہنے لگی یہ شاہ سے بانو نے خوش خصال
صاحب یہاں ہمارے دلوں کو ہے کیوں ملال؟
تب سر جھکا کے کہنے لگا فاطمہ کا لال
دسویں کو اس مہینہ کی کھل جائے گا یہ حال؟
جبرئیل نے سخن جو کہے تھے وہ یاد ہیں
خوش اور کوئی ہو کہ نہ ہو ہم تو شاد ہیں

یہ کہہ کر اترے گھوڑے سے شاہ فلک مقام
فرمایا دیکھ کر سوئے عباسؑ نیک نام
ناموس محملوں میں گھٹے جاتے ہیں تمام
ہاں بھائی جاں! اب کہیں برپا کرو خیام
رحم آتا ہے ہمیں کہ نبی کے نواسے ہیں
لشکر کے لوگ صبح سے سب بھوکے پیاسے ہیں

بولے یہ ہاتھ جوڑ کے عباسؑ مہ جبیں
دریا کا قرب خوب ہے یا باد شاہ دین
آقا کی مصلحت ہو تو خیمہ کریں وہیں
کچھ سو چکر امام امم نے کہا نہیں
اس بن میں ایک قبر کی جا چاہئے ہمیں
دریا پہ کیا ہے قرب خدا چاہئے ہمیں

اتریں گے واں وہ آن کے مہماں ہیں جن کے ہم
جاگہ جو ہو فساد کی واں رکھیے کیوں قدم ؟
تکرار گر ہوئی تو کسے ہو گا رنج و غم
بندوں پہ اپنے یاں بھی کرے گا خدا کرم
پانی کی جستجو میں کوئی تابہ جو نہ جائے
پیاسے اگر رہیں تو رہیں آبرو نہ جائے

غازی نے کی یہ عرض کہ جو مرضی جناب
استادہ کر دیے وہیں خیمے بصد شتاب
شمے کا نور دیکھ کے ششدر تھا آفتاب
چمکی بسان خطہ شعاعی ہر اک طناب
تھا شور تابہ عالم بالا زمین سے
دیکھو سر آسماں نے نکالا زمین سے

ڈیوڑھی پہ آئے جبکہ شہ عرش بارگاہ
فیض قدم سے کاہکشاں بن گئی وہ راہ
گردش تمام ہو چکی منزل پہ آیا ماہ
ناقے قریب خیمہ جو بیٹھے ہٹی سپاه
گھوڑوں سے سب رسولؐ کے پیارے اتر پڑی 
گویا قمر کے ساتھ ستارے اتر پڑے

خیمے کا اوج گنبد خضرا سے کم نہ تھا
جلوہ کلس کا برق تجلی سے کم نہ تھا
صحن کشادہ نور کے دریا سے کم نہ تھا
نقش قدم ہر اک ید بیضا سے کم نہ تھا
چہروں کی ضو سے چار طرف نور چھا گیا
آئے جو شہ تو چاند ستاروں میں آگیا

گزری جو شب تو آمد فوج عدو ہوئی
اور کثرت سپاہ ستم چار سو ہوئی
بیعت کی چار روز تلک گفتگو ہوئی
ہفتم سے فکر قتل سر نیک خو ہوئی
ہشتم سے باب امن داماں بند ہو گیا
پردیسیوں پہ آب رواں بند ہو گیا

پیاسوں کو تین روز تڑپ کر بسر ہوئے
دریا سے آشنا نہ شہ بحر و بر ہوئے
بچوں کے خشک ہونٹ نہ پانی سے تر ہوے
اصغرؑ کو بھوک پیاس میں سولہ پہر ہوئے
کیا کیا صدائے العطش والعطش ہوئی
تڑپی سیکنہ پیاس سے یاں تک کہ غش ہوئی

وہ شب کہ جس کی صبح کو مولا ہوئے ہلاک
کچھ روز حشر سے بھی زیادہ تھی خوفناک
سیدانیاں اڑاتی تھیں ہر دم سروں پہ خاک
دامن تلک سبھوں کے گریبان تھے چاک چاک
دنیا سے تھا سفر جو شہ مشرقین کا
خیمے کے پیچھے شور تھا ہے ہے حسینؑ کا

ہونا وہ صبح قتل کا اور بیبیوں کے بین
سوتے سے چونک کر وہ قیمیوں کے شور و شین
زینب کا اضطراب کہ ہے ہے چلے حسینؑ
وہ آخری نماز شہنشاه مشرقین
در پر کھڑی ہوئی وہ سواری امام کی
سجدے میں وہ تضرع و زاری امام کی

وہ دل رندھے ہوئے وہ اداسی وه صبح غم
نوحہ وہ طائروں کا درختوں پہ دم بدم
فریاد وہ کنیزوں کی وہ زاریٔ حرم
ڈیوڑھی سے وہ علم کا نکلنا بہ صد حشم
آگے تو مہتمم تھے ملک آسمان کے
سر ننگے اہلبیت تھے پیچھے نشان کے

پنجے نے جلوۂ کف موسی دکھا دیا
پرچم نے حسن زلف چلیپا دکھا دیا
دامن نے لطف سا یہ طوبےٰ دکھا دیا
رفعت نے اوج تابہ ثریا دکھا دیا
عباسؑ رکھ کے دوش پہ جس دم چلا پھرا
غل تھا علیؑ کے لال کے سر پر ہما پھرا

نکلا علم کے بعد نشان ابو تراب
خورشید مشرقین خد یو فلک جناب
پڑھنے لگا فرس پہ جو زہرا کا آفتاب
تھامی علم کو گاڑ کے عباس نے رکاب
زیں روشنی سے خانہ پر نور ہو گیا
چمکی جو برق حسن فلک طور ہو گیا

غازی چلے کہ گلشن باغ ارم چلا
غنچہ حسینیوں کا جہاں سے بہم چلا
شیروں کے ساتھ لشکر جاہ و حشم چلا
غل پڑ گیا حسینؑ سدھارے علم چلا
گل کر گئے سفر دل پر داغ رہ گیا
واحسرتا بہار گئی باغ رہ گیا

جب وادی نبرد میں پہونچے وہ گلعزار
تھی گلشن رسولؐ خدا پر عجب بہار
میدان کیں میں تھے جو صف آرا ستم کے خار
اک بار اُن گلوں پہ پڑے تیر دس ہزار
سینوں سے ان کے تیروں کی سریاں گزر گئیں
اجلی قبائیں غازیوں کی خون میں بھر گئیں

کس کس دلاوری سے وہ خاصان رب لڑے
اس شان سے کبھی نہ عجم نے عرب لڑے
دریا کی سمت رخ نہ کیا تشنہ لب لڑے
دو دن کی بھوک پیاس تھی لیکن غضب لڑے
بے دست بھی ہوئے تو یہ جوہر دکھا گئے
لوہے کو مثل شیر درندہ چبا گئے

جس غول پر جھپٹ کے گئے تصورت اسد
بھاگے وہ لوگ چھوڑ کے دشت ستم کی زد
لاکھوں میں اُن کا وار کوئی کر سکا نہ رد
نعرہ ہر ایک ضرب میں تھا یا علیؑ مدد
دو کرتے تھے وہ مجمع قوم جہول میں
گھوڑوں کو عرض میں تو سواروں کو طول میں

وہ ناصران دیں جو سدھارے ہوئے جناں
رن میں لڑے عقیل کے فرزند نوجواں
جعفرؑ کے باغ تازہ پہ جب آگئی خزاں
سردروان علیؑ کے ہوئے جنگ کو رواں
سینوں پہ زخم تیغ و سناں کھا کے مر گئے
نقشہ علیؑ کی جنگ کا دکھلا کے مر گئے

نکلے حسینی و حسنی پھر اپنے جدال
ایسے لڑے کہ ہو گیا میداں لہو سے لال
ہنگام ظہر آ گیا جب فرج پر زوال
لاشے تھے گرد بیچ میں تنہا علی کا لال
آئی صدا یہ دل ہے کہ صدمے بڑے ہوئے
ہیں خاک پر کلیجے کے ٹکڑے پڑے ہوئے

اب حال غیر ہے مجھے حضرت! سنبھا لیے
کب تک یہ صبر ہاتھ کو قبضے پہ ڈالیے
اس فوج کی بلا کہیں آگے سے ٹا لیے
لله ذوالفقار علیؑ کو نکا لیے
فرمایا وہ لڑے جسے جینے کی چاہ ہو
اے دل دعا یہ کر کہ نہ امت تباہ ہو

ہم ان سے خوش ہیں گو ہمیں اُن سے ولا نہیں
مارے گئے پسر تو کچھ اس کا گلا نہیں 
ہر چند تین روز سے پانی ملا نہیں
شبیرؑ بردبار ہے کم حوصلا نہیں 
چاہوں تو موج زن ابھی طوفاں ہو نوحؑ کا
پر کیا کروں کہ پاس ہے نانا کی روح کا

ایذا میں صبر اپنے گھرانے کا ہے چلن
قاسمؑ کو ورنہ خوں میں ڈبو سکتے تیغ زن
بے دست ہوتے نہر پہ عباس صف شکن؟
مرتا رگڑ کے ایڑیاں اکبرؑ سا گل بدن
مارا نہ دم انہین کی شفاعت کے واسطے
یہ سب ستم سہے فقط امت کے واسطے

یہ کہتے تھے کہ چلنے لگے تیر یک بیک
شیر خدا کے شیر نے دیکھا سوئے فلک
آئی ندائے غیب کہ مشتاق ہیں ملک
دکھلا دے ذوالفقار یداللہ کی چمک
سبقت ادھر سے ہو چکی اب کیا درنگ ہے
ہاں اے علیؑ کے لال، یہ ہنگام جنگ ہے

سنتے ہی یہ امام نے کھینچی کمر سے تیغ
رکتی کبھی نہ تھی جو فرشتوں کے پر سے تبغ
کاپنا فلک بلند ہو ئی جب کہ سر سے تیغ
برسے اُدھر سے تیر تو چمکی ادھر سے تیغ
غل پڑ گیا شرر جو اٹھے ذوالفقار سے
بھاگو منھ اژدھے نے نکالا ہے غار سے

بڑھ کر ابھی کیا نہ تھا حملہ امام نے
ناگاہ دو جوان حسین آے سامنے
دونوں لگے رکاب جو گھوڑوں کی تھامنے
دیکھا انہیں حسینؑ علیہ السلام نے
جلدی وہ سر و قد پئے تسلیم جھک گئے
گھوڑے کی باگ تھام کے حضرت بھی رک گئے

دونوں کی چال ایک سی اور ایک سا جمال
چہروں پہ رعب و دبہ بۂ و شرکت و جلال
آنکھیں تھیں ان کی اور قدم شاہ خوش خصال
پروانے جیسے شمع کے ہوں گرد تھا یہ حال
رو کر کبھی نظر سوئے جنگاہ کرتے تھے
حضرت کی بیکسی پہ کبھی آہ کرتے تھے

کہنے لگے یہ اُن سے بہ شفقت شہ انام
لپٹے ہو کیوں قدم سے تمہیں اُن سے کیا ہے کام
بیکس ہوں میں غریب کہاں اور کہاں سلام
ہونا ہے قتل اب مری دشمن ہے فوج شام
مشکل جو تم پہ ہو تو اسے پہلے حل کروں
پھر اس ستم کی فوج سے جنگ و جدل کروں

ہو کون اپنا نام بتاؤ مجھے شتاب
دونوں نے ہاتھ جوڑ کے تب یہ دیا جواب
ہم نصرت اور فتح ہیں یا ابن بوتراب
حاضر رہیں جلو میں جو ہو مرضی جناب
اس شکل سے زمیں پہ بہت کم ہم آئے ہیں
حکم خدا سے ہو کے مجسم ہم آئے ہیں

کھینچی کمر سے آپ نے جس وقت زوالفقار
بس دفعتاً ہوا یہ ہمیں حکم کردگار
در پیش ہے حسینؑ کو لاکھوں سے کار زار
جا کر کہو کہ ہم نے دیا تم کو اختیار
منظور زیست گر تجھے اے حق پرست ہو
تیری ظفر جو فوج عدو کو شکست ہو

یہ سن کے آبدیدہ ہوے سرور امم
بولے زہے غلام نوازی زہے کرم
مشتاق قرب حق ہوں اسی کی مجھے قسم
طفلی سے اشتیاق شہادت ہے و بدم
ہان وقت ذبح فضل کا امیدوار ہوں
میری یہی ہے فتح کہ اس پر نثار ہوں

اکبرؑ نہ ہو تو جی کے بھلا کیا کرے حسینؑ
کیا زیست کا مزا ہے کہ تڑپا کرے حسینؑ
کب تک جوان بھتیجے کو رویا کرے حسینؑ
کھو کر کہاں سے بھائی کو پیدا کرے حسینؑ
گھر خالی اس خدائی سے دیکھا نہ جائے گا
رونا بہن کا بھائی سے دیکھا نہ جائے گا

دونوں نے حکم شاہ سے لی آسمان کی راہ
تنہا ادھر بڑھا پسر صیغم الہٰ
نعرہ کیا کہ او پسر سعد رو سیاه
لے حکم دے کہ مجھ سے لڑے تیری سب سپاه
ہمت کو دیکھ اور مری بیکسی کو دیکھ
مدت کے بعد جوہر تیغ علیؑ کو دیکھ

وہ حملہ حسینؑ کہ اللہ کی پناہ
ابرو پہ بل وہ غیظ سے وہ قہر کی نگاہ
تلوار تھی ہلال رخ شاہ رشک ماه
خوں کی شفق میں ڈوب گئی شام کی سپاہ
غل تھا چلاں ہے پسر بوتراب کو
پرزے اڑا نہ دے سپر آفتاب کو

ہر ضرب میں تنوں سے لعینوں کے سر اڑے
چمکی ادھر کے پھول سپر کے اُدھر پڑے
ترکش ہر اک قلم ہوئے نیزوں کے پر اڑے
لشکر پہ گر کے اگ لگا دی شرر اڑے
زخموں سے خون گرم کے شعلے نکل گئے
تن ناریوں کے تیغ کے پانی سے جل گئے

تقیطع مصرعہ قد اعدا میں تھی وہ فرد
اور نظم چار پارہ میں کامل ہے نبرد
ناقص کیا اُنھیں جنہیں مولا کا تھا نہ درد
تھے ضربت ثقیل سے اس کی خفیف مرد
بحر فنا زمیں پہ تو برق آسمان پر
سیفی کا سب عروض تھا اس کی زبان پر

وہ تنغ آب بحر فنا میں بجھائی تھی
خم قہر تھا غضب کی برش اس نے پائی تھی
جس کے گلے لگی سر و تن میں جدائی تھی
جس صف پہ گر کے برق سی چمگی مفائی تھی
ہر معرکے میں دین کے آگے بڑھی رہی
مرکز کی طرح کفر کے سر پر چڑھی رہی

لوہے کا اس کی کچھ نہ کھلا کون سی تھی قسم
جوہر سے شکل آئینہ شفاف صاف جسم
کیا جانے اس پہ شاہ نے کیا دم کیا تھا اسم
اک دم میں کھول دیتی تھی ہر جسم کا طلسم
مانند دیو گر قید دشمن بلند تھا!
بجلی سی بس چلی کہ جدا بند بند تھا

ہر اک شقی کے سر پہ صفائی سے چل گئی
آئی اُدھر سے سن سے ادھر سے نکل گئی
ناری پکارتے تھے کہ ہم سب سے کل گئی
کشت امان دامن شقیوں کی جل گئی
کس کس مزے سے خون عدو چاٹتی تھی وہ
ہر عضو مثل حرف غلط کاٹتی تھی وہ

غازی نے سرکشوں کو تہ تیغ دھر لیا
قبضہ اجل کی طرح ہر اک تن پہ کر لیا
لاشوں سے دشت ظلم نے دامن کو بھر لیا
لیتی ہوئی سپر کو جو اتری تو سر لیا
ٹھہری نہ خود پر نہ زرہ پر نہ زین پر
سر سے کمر پہ تھی تو کمر سے تھی زمین پر

مثل خیار کٹ گئے روئیں تنوں کے سر
شہ کے قدم پہ لوٹنے تھے دشمنوں کے سر
تودے بنے تھے خاک پہ تیر انگنوں کے سر
تکیئے کی جا پڑے تھے تلے گردنوں کے سر
کشتے پڑے تھے خاک پہ یوں ذوالفقار کے
سوتے ہیں جیسے بوجھ مسافر اتار کے

اللہ ری تیغ دست خدا کی صفائیاں
ماری جو ہتکٹی تو اڑا دیں کلائیاں
پھرتی سے گو جوانوں نے چوٹیں بچائیان
کٹ کٹ گئیں پھکیتوں کے ہاتھوں کی گھائیاں
مقدور کس کو جنگ میں رد و بدل کا تھا
ضرت تھی تیغ کی کہ طمانچہ اجل کا تھا

جب مثل برق کوند کے بالائے سرگری
خود آیا زیں پہ تن سے زرہ خاک پر گری
پہنچوں سے ہاتھ کٹ کے سپر پر سپر گری
تانسی ادھر ادھرے چمک کر ادھر گری
ضربت کی دھوم قاف سے تاقاف ہو گئی
جو صف پئے مصاف بڑھی صاف ہو گئی

جب لڑتے لڑتے عصر کا ہنگام آ گیا
خوں بہہ کے تابہ قبضہ صمصام آ گیا
نرغے میں فاطمہ کا گل اندام آگیا
تیروں کے ساتھ موت کا پیغام آ گیا
تھا شوق بندگی جو شہ سر فراز کو
گردن جھکائے گھوڑے سے اترے نماز کو

نیت میں تھی عبادت خالق جو مرتے دم
سورے زبان خشک سے پڑھ کر بچشم نم
گھٹنوں پہ ہاتھ رکھ کے ہوئے سوئے قبلہ خم
جھکنا تھا بس کہ سر پہ لگی تنع ہے ستم
اُٹھا گیا نہ پھر وہیں تیورا کے گر پڑے
سجدے کو ریک مگرم پہ غش کھا کے گر پڑے

شاہی کلاہ سر سے گری خوں بھری ہوئی
غل تھا خزاں بہار گل حیدریؑ ہوئی
حضرت پہ ختم بے کسی و بے پری ہوئی
سر چاک تھا زمیں پہ جبیں تھی دھری ہوئی
کیوں بہر اشک فاطمہ آئے نہ جوش پر
پہلو پہ ایک تیر لگا ایک دوش پر

ریتی پہ جب تڑپنے لگا فاطمہ کا لال
اک بی بی نکلی خیمے سے بکھرائے سر کے بال
ملتی تھی اس کی چال سے خیرالنسا کی چال
چہرے سے تھا عیاں اسداللہ کا جلال
آلودہ تھے عزار مبارک غبار سے
غل تھا کہ فاطمہ نکل آئی مزار سے

غش میں امام نے جو بہن کی سنی صدا
گردن اٹھا کے بولے کہ بھینا یہ کیا کیا
سر تن پہ ہے مرے ابھی کیوں پھینک دی ردا
آئی صدائے فاطمہ بیٹی یہ ماں فدا
کٹتا ہے ایک حلق کئی گھر اجرتے ہیں
ہے ہے یہ تیر کس کے کلیجے پہ پڑتے ہیں

چلاتی تھی یہ ہاتھوں سے تھامے ہو ے جگر
کیوں بے چراغ کرتے ہو خیرالنسا کا گھر
اس کے عوض پھرا دو چھڑی میرے حلق پر
اے ظالمو یہ حیدرؑ صفدر کا ہے پسر
شبیرؑ ذبح ہوتا ہے میں بے حواس ہوں
تو گھر میں جا کہ میں ترے بھائی کے پاس ہوں

مقتل میں ہے عمامہ ہیں محبوب کبریا
آتے ہیں غش پہ غش انہیں تھامے ہیں انبیا
اور سر برہنہ گرد علیؑ کے ہیں اوصیا
اک شور ہے کہ ہائے یہ اُمت نے کیا کیا
آٹھ اُٹھ کے جب زمین پہ شبیر گرتے ہیں
پروانے کی طرح سے حسنؑ گرد پھرتے ہیں

ماں کی صدا یہ سُن کے پکاری وہ دل نگار
اماں یہ بیٹی آپ کی آواز کے نثار
بھائی سے چھوٹتی ہوں میں کیوں کے بڑے قرار
ہے ہے یہ تن حسینؑ کا اور برچھیوں کے وار
اس بیکسی میں کام نہ بھائی کے آؤں میں
نکلی ہو تم تو قبر سے اور گھر میں جاؤں میں

رو کر بیاں یہ کرتی تھی وہ سوختہ جگر
اور پیٹتی تھیں بیبیاں ڈیوڑھی پہ ننگے سر
چلاتی تھی سکینہ کہ ہے ہے مرے پدر
تھیں چھوٹے چھوٹے لڑکوں کی اشکوں سے آنکھیں تر
پردے سے منھ نکال کے میداں کو تکتے تھے
مائیں جو پیٹتی تھیں تو بچے بلکتے تھے

تیغوں کے وار چلتے تھے بیکس پہ دم بدم
کہتے تھے شکر شکر زبان سے شہ امم
بارہ لعین تھے کھینچے ہوئے خنجر ستم
غل تھا کہ بوسہ گاہ محمدؐ کرو قلم
کرتا تھا جب نگاہ تین چاک چاک پر
دُلدل بھی سر پٹکتا تھا جھک جھک کے خاک پر

یاں قتل گہ میں غش ہوئے سلطان بحر و  بر
آیا پکڑ کے خنجر کیں شمر بد گہر
فریاد ہے کہ پاؤں دھرا شہ کے سینے پر
حضرت نے شمر سے کہا پیاسا نہ ذبح کر!
پانی دیا نہ ہائے نبی کے نواسے کو
جلاد ذبح کرنے لگا بھوکے پیاسے کو

قاتل نے یاں گلے پہ رکھا خنجر جفا
دوڑی ادھر کے دختر زہرا برہنہ پا
جنگل سے آئی فاطمہ کے رونے کی صدا
سر پیٹ کے فلک پہ فرشتوں نے یہ کہا
بند آنکھیں کر لو سب کہ زمیں تھر تھراتی ہے
بیٹی علیؑ کی بھائی کے لاشے پہ جاتی ہے

زینب نے دی صدا کہ حسینا! بہن نثار
واحسرتا یہ خشک گلا اور چھری کی دھار
دل تھام کر تڑپ گئے محبوب کردگار
فرزند سے لیٹنے لگے شاہ ذوالفقار
حیران ہوں کیوں زمیں کا نہ طبقہ الٹ گیا
سب پیٹتے رہے سر شبیرؑ کٹ گیا

خوں ہو کے تیغ کیں سے بہا فاطمہ کا شیر
سینے سے آن کر نہ نکالا کسی نے تیر
نیزے پہ رکھ دیا سر شاہ فلک سریر
غل تھا کہ ذبج ہو گیا کونین کا امیر
خنجر چلا گئے پہ شہ مشرقین کے
ہے ہے یتیم ہو گئے بچے حسینؑ کے

اب اے انیسؔ گر یہ وزاری کا ہے محل
واللہ ہر عمل سے ہے بہتر یہی عمل
حسرت کا ہے مقام جو فرصت نہ دے اجل
اب تو وطن کو چھوڑ بس اب کربلا کو چل
پیری کا یاں مزا نہ جوانی کا لطف ہے
روضے پہ شہ کے مرثیہ خوانی کا لطف ہے

تمام شد