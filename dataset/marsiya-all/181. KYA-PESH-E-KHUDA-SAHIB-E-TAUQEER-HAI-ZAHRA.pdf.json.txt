MarsiyaeMarsiya
www.emarsiya.com
جلد سوم

1
کیا پیش خدا صاحب توقیر ہے زہرؑا
خاتون جناں مالک تطہیر ہے زہرؑا
ام الحسن و مادر شپیرؑ ہے زہرؑا
سرتا بہ قدم نور کی تصویر ہے زاہرؑا
شوہر کو جو پوچھو تو شہنشاہ عرب ہے
بیٹی ہے نبیؐ کی یہ حسب ہے یہ نسب ہے

2
تھا کہ شرافت میں وہ مریم سے سوا ہے
زینت کے لیے عرش پہ نام اس کا لکھا ہے
بابا کا یہ رتبہ ہے کہ محبوب خدا ہے
وارث وہ ہے سب خلق کا جو عقدہ کشا ہے
بیٹے ہیں وہ دونوں کو شفیع دو جہاں ہیں
اس طرح کے رتبے کسی بی بی کے کہاں ہیں

3
اوصاف میں سب خلق اگر ایک زباں ہو
زہرؑا کی بزرگی نہ بیاں ہو نہ بیاں ہو
گر چاہیں کہ عصمت کا کچھ احوال عیاں ہو
تو شاہد مضموں پس پردہ ہی نہاں ہو
جس طرح سے حیراں ہیں بشر حمد خدا میں
عاجز میں اسی طرح سے زہرؑا کی ثنا میں

4
تشویش یہی طبع کو ہنگام رقم ہے
تعریف جو کچھ ذہن میں آتی ہے وہ کم ہے
اس نور الٰہی کی ثنا بس کہ اہم ہے
سجادۂ قرطاس پہ سجدے میں قلم ہے
توصیف نہ خامے سے ہے ممکن نہ زبان سے
تحریر سے افزوں ہے زیادہ ہے بیاں سے

5
ماں باپ پہ واجب نہیں فرزند کی تکریم
اس امر میں سب خلق پہ زہرؑا کو ہے تقدیم
لکھا ہے کہ جب آتی تھیں زہرؑا پئے تسلیم
خود اُٹھ کے رسول عربی کرتے تھے تعظیم
الطاف محمدؐ ہو یہ جس باب کرم پر
دروازہ گرا دیں اُسی بی بی کے شکم پر

6
کیا حضرت خاتون قیامت کا ہے رتبا
وہ زاہدہ ہے فخر محمدؐ کو ہے جس کا
کھاتی ہین محمدؐ کی قسم حضرت زہرؑا
ہے دامن پاک اُس کا محمدؑ کا مصلاً
وہ روح سے طاہر ہے تو پاکیزہ ہے جان سے
کوثر سے وضو کر لے تو لے نام زباں سے

7
ہے اُس کی ردا ابر کرم آیۂ رحمت
ہرتار ہے سر رشتۂ ایمان و شریعت
جو گوشہ ہے اس کا وہ ہے ایک گوشہ جنت
سب اُس پہ نظر درختہ ہیں بہر شفاعت
وہ حشر میں مومن کو بچالے گی تعب سے
ہو جائے گی طے راہ صراط اس کے سبب سے

8
اس چادر انور کی بزرگی میں کہوں کیسا
اک روز ہوا قاسم روزی پہ جو فاقا
تب پاس یہودی کے اسے رہن کو بھیجا
جو دیکے گرد اس نے رکھی چادر زہرؑا
گھر ہو گیا پرنور تو حیراں ہوئے کافر
...... بس اُسی وقت مسلماں ہوے کافر

9
آفاق میں زہرؑا کا نہیں ہے کوئی ہمسر
زوجہ اسد اللہ کی اور بنت پیمبرؐ
حواؑ کا شرف نور خدا عرض کا زیور
قرآں میں جسے یاد کرے خالق اکبر
ثانی کوئی زہرؑا کا نہ ہوگا نہ ہوا ہے
ہاں حضرت زینبؑ کو جو کہیے تو بجا ہے

10
ان کی بھی وہ عزت ہے جو زہرؑا کی ہے توقیر
ساری وہی سیرت وہی صورت وہی تقریر
لخت جگر شیر خدا صاحب تطہير
مخدومۂ عالم شہ کونین کی ہمشیر
ممتاز کیا حق نے نواسی کو نبیؐ کی
عصمت تھی جو زہرؑا کی تو شوکت تھی علیؑ کی

11
فاقوں میں شکایت نہ کبھی لب تلک آئی
سو شکر کئے نان جویں ایک جو کھائی
تھی آسیہؑ کا فخر ید اللہ کی جائی
فضہ کے عوض کرتی تھی خود آسیہ سائی
جو پاس ہوا صرف کیا راہ خدا میں
زہرؑا کی طرح ہوتے تھے پیوند ردا میں

12
بابا ہے ید اللہ تو نانا شہ لو لاک
جن کے لیے پیدا کیے اللہ نے افلاک
مادر کا شرف جانتے ہیں صاحب اور اورک
اس رشتہ میں ہیں حضرت زینبؑ گہر پاک
ذی رتبہ خدیجہؑ ہوئیں زہرؑا کی طرف سے
ہر طرح فضیلت ہے انھیں ماں کی طرف سے

13
اک صبح لب بام پس از طاعت داور
امت کی دعا مانگتی تھیں کھولے ہوئے سر
جب تک کہ نہ چہرے پر لیا گوشۂ چادر
خورشید فلک شرم سے نکلا نہ فلک پر
اعدائے جو تاراج کیا گھر کو نبیؐ کے
سر ننگے پھریں بعد حسینؑ ابن علیؑ کے

14
ماں باپ نے جو رنج والم خلق میں پائے
سب زینبؑ غم دیدہ کے حصے میں وہ آئے
فاقے بھی کیے میوۂ فردوس بھی کھائے
عزت بھی ملی اور مصائب بھی اٹھائے
ملتا تھا چلن فاتح خیبر کے چلن سے
بولی نہیں باندھے گئے بازو جو رسن سے

15
جب خلق سے وقت سفر فاطمہؑ آیا
تب زینبؑ شپیؑر کو پاس اپنے بلایا
روئیں بہت اور بیٹے کو چھاتی سے لگایا
زینبؑ کے دیا ہاتھ میں ہاتھ اور یہ سنایا
اے زینبؑ بیکس مری دولت سے خبردار
محبوب الہی کی امانت سے خبردار

16
بیٹی اسے زہرؑا نے بڑے دکھ سے ہے پالا
ہے روح میرے جسم کی یہ گیسوؤں والا
سمجھی اسے آنکھوں کا ضیا گھر کا اُجالا
حجرے سے کبھی گرم ہوا میں نہ نکالا
سوتی ہوں تو پہلے اسے سوئی میں سلا کر
چکّی بھی جو پسی ہے تو گودی میں لٹا کر

17
یہ خیر سے جس سال لگے گھٹنیوں چلنے
میں چھوٹے سے تلوؤن سے لگی آنکھوں کو ملنے
جب نام خدا یہ لگے اٹھ اٹھ کے سنبھلنے
دی طاقت رفتار بھی خلاق ازل نے
ہر گام پہ سایہ کی طرح پیچھے پھری ہوں
ٹھوکر بھی جو کھائی ہے تو میں ساتھ گری ہوں

18
شانے سے کبھی ٹوٹتا تھا زلف کا گر بال
کرتی تھی پریشانی خاطر مجھے بے حال
اک دن خط ہیکل سے جو گردن ہوئی تھی لال
رخ زرد تھا تر ہو گیا تھا اشکوں سے رومال
کرتے کا گریباں جو ذرا تنگ ہوا تھا
دم گھٹ کے مرا یاد ہے کیا رنگ ہوا تھا

19
اے لاڈلی اس لال کا دشمن ہے زمانہ
شپیرؑ کو میرے نظر بد سے بچانا
تکلیف بھی سہ لیجؤ ایذا بھی اٹھانا
صدقے گئی مادر کی وصیت نہ بھلانا
ہر رنج میں اس بھائی کے کام آئیو زینبؑ
جائے یہ جدہر ساتھ چلی جائیو رینبؑ

20
زہرؑا نے جو ارشاد کیا تھا دم رحلت
بھولی نہ کسی وقت وہ مادر کی وصیت
دن رات یہاں تک رہی سر گرم اطاعت
شاہ شہدا بھول گئے ماں کی محبت
شفقت سے نظر کرتے تھے ہر آن بہن پر
وہ ان پہ تصدق تھی یہ قربان بہن پر

21
تھیں بھائی کے آرام کی ہر وقت طلب گار
سوتے تھے جو شپیرؑ تو رہتی تھی یہ بیدار
جانے کا کہیں قصد جو کرتے شۂ ابرار
رکھدیتی تھی خود جھاڑ کے نعلین وہ غمخوار
شۂ کہتے تھے ٹکڑے مرا دل کرتی ہو بھینا
کیوں بھائی کو ہر بار عجل کرتی ہو بھینا

22
کہتی تھی یہ زینبؑ کہ مرا فخر ہے بھائی
کیا ہو گیا بھینا نے جو تسلین اٹھائی
عزت انھیں قدموں کی بدولت تو ہے پائی
چھوٹی ہوں میں گو ہوں اسد اللہ کی جائی
تم سر پہ بہن کے شۂ مرداں کی جگہ ہو
فرماتے تھے شپیرؑ کہ تم ماں کی جگہ ہو

23
مشہور ہے شیدائے برادر وہ خوش اوقات
بے مرضی شپیئر نہ کرتی تھی کوئی بات
فرزندون پہ طفلی سے یہ تاکید تھی دن رات
ماموں کی غلامی میں ہو جوڑے ہوے بات
صدقے گئی خادم ہین ملک سبط بنیؐ کے
 تم یہ نہ سمجھو کہ نواسے ہیں علی کے

24
محبوب آلٰہی کے برابر انہیں سمجھو
ہم مرتبہ حیدؑر صفدر انہیں سمجھو
صدقے گئی سب خلق سے بہتر انہیں سمجھو
آقا انھیں مالک انہین سرور انھیں سمجھو
فرزندوں کو مان باپ سے کیا ملتا ہے پیارو
ایسوں ہی کے ملنے سے خدا ملتا ہے پیارو

25
سر ماموں کے قدموں پہ جھکانے میں شرف ہے
نعلین کو آنکھوں سے لگانے میں شرف ہے
رومال کھڑے ہوکے ہلانے میں شرف ہے
خادم کی طرح ہاتھ دھلانے میں شرف ہے
تسلیم کو جھکنا ہے عبادت کے برابر
آقا کی اطاعت بھی ہے طاعت کے برابر

26
آقا ہے حقیقت میں خداوند مجازی
پڑتا ہے برا وقت تو سر دیتے ہیں غازی
کر سکتے ہیں کیا دشمن سلطان حجازی
جو مرد ہیں شیروں سے وہ لیجاتے ہیں بازی
کس جنگ میں تلوار چمکتی نہیں ان کی
لاکھون سے کبھی آنکھ جھپکتی نہیں ان کی

27
نامرد برے وقت میں ٹل جاتے ہیں پہلے
ہتھیار نیزوں ہی سے چل جاتے ہیں پہلے
لڑنے کو پرے سے وہ نکلجاتے ہیں پہلے
آنچ آتی ہے آقا پہ تو جل جاتے ہیں پہلے
سینوں کو سپر کرتے ہیں تلوار کے آگے
پیچھے تو وہ ہوتا ہے یہ سردار کے آگے

28
بجلی کی چمک گرد تھی تیغوں کی چمک سے
چنگاریاں اڑتی تھیں سنالوں کی لچک سے
کڑکا ہوا میداں میں کمانوں کی کڑک سے
تیر آتے تھے جوں تیر شہاب آئے فلک سے
اک دل ہوئے سب قبل شۂ تشنہ دہن پر
حملہ کیا دو لاکھ نے ہفتاد دو تن پر

29
یاں سے بھی نکلنے لگے مردان ذوی القدر
واں ایک پہ گرتے تھے ہزار آ کے یہ تھا غدر
دکھلا دیا انداز وغائے احد و بدر
شمشیر و سناں سے ہوے مجروح سر و صدر
حملے کیے شیروں کی طرح برچھیاں کھا کر
گر گر پڑے گھوڑوں سے ہزاروں کو گرا کرا

30
ماریگئے مولا کے جو انصار و موالی
تب حضرت مسلم کے یتیموں نے رضالی
جس دم وہ چلے رونے لگے سرور عالی
اک حملے میں دونوں نے پرے کر دیے خالی
تھا غلغلۂ دارو بگیر اہل ستم میں
برپا تھا تلاطم حرم شاہ امم میں

31
بیتابی سے تھا حضرت زینبؑ کا عجب حال
تسبیح تو تھی ہاتھ میں بکھرا دیے تھے بال
رعشہ تھا تن زار میں خورشید کی تمثال
حق سے یہ دعا تھی کہ بچے فاطمہؑ کا لال
لب خشک تھے رخ زرد پسینہ تھا جبیں پر
چادر سر اطہر کی لٹکتی تھی زمیں پر

32
پھرتی تھی کبھی صحن میں کرتی ہوئی نالے
در پر کبھی جاتی تھی کلیجھے کو سنبھالے
تلواریں چمکتی تھیں نظر آتے تھے بھالے
کہتی تھی کہ یارب مرے بھائی کو بچالے
زینبؑ پر ستم ہو شہ دل گیر کے بدلے
فرزندوں کو دیتی ہوں میں شپیرؑ کے بدلے

33
اتنے میں خبر آ کے جو فضہ نے سنائی
لو ہوتی ہے مسلم کے یتیموں سے جدائی
یہ سنتے ہی زردی کی رخ پاک پہ چھائی
فرمایا نصیحت مرے بیٹوں نے بھلائی
میں بھی تھی اعدا سے وغا کرتے ہیں دونوں
کس کھیل میں مصروف ہیں کیا کرتے ہیں دونو

34
ماموں پہ یہ آفت ہے اور اُن کو نہیں کچھ دھیاں
اب صدقے نہ ہویں گے تو کب ہو دیں گے قرباں
بن باپ کے بچے تو سدھارے سوئے میداں
ہشیار ہیں عاقل ہیں کچھ ایسے نہیں نادان
شب تک تو وہ مرنے کی قسم کھاتے تھے مجھ سے
ہاں دودھ انھیں باتوں پر بخشاتے تھے مجھ سے

35
وہ کیا تھا جو دونوں یہ کیا کرتے تھے تقریر
ہو جائیں گے ہم پہلے نشار سر سفیر
اب کیا ہے جو مر جانے میں وہ کرتے ہیں تاخیر
شرمندہ ہوئی بھائی سے ہے ہے مری تقدیر
وہ جانے نہ دیتے تھے اگر فوج ستم پر
کیوں گر نہ پڑے دوڑ کے ماموں کے قدم پر

36
اچھا کیا جو کچھ کیا مرنے کو نہ جائیں
پر کوئی یہ کہ آئے کہ اب گھر میں نہ آئیں
کیا کام ہے مجھ سے مجھے صورت نہ دکھائیں
مادر کی ملاقات سے بس ہاتھ اٹھائیں
پھر جائیں وطن چھوڑ کے مجھ خستہ جگر کو
ماں مر گئی آباد کریں باپ کے گھر کو

37
یہ کہتی تھی جو شور ہوا فوج میں اک بار
ٹکڑے ہوئے تلواروں سے مسلم کے بھی دلدار
پھر جا کے خبر لائی یہ فضہ جگر افگار
روتے ہیں بھتیجوں کے لیے سید ابرار
سب خورد کلاں فوج کے رہنے میں گھرے ہیں
رخصت کے لیے ماموں کے قدمونپہ گرے ہیں

38
فرماتے ہیں شپیرؑ کہ خیمے میں تو جاؤ
قدموں سے اٹھو سر مری چھاتی سے لگاؤ
یہ داغ بھی سہ لیں گے تم آنسو نہ بھاؤ
منظور جدائی ہے تو مادر سے مل آؤ
وہ کہتے ہیں منھ ان کو دکھانے کے نہیں ہم
امان میں خفا خیمہ میں جانے کے نہیں ہم

39
یہ سنتے ہی بشاش ہوئی زینبؑ ذیجاہ
فرمایا مبارک ہو سدھاریں سوئے جنگاہ
امید بر آئی مری المنۃُ لله
لو صاحبو اب مرنے کو جاتے ہیں مرے ماہ
رخصت ہی نہ ملتی تھی تامل یہ فقط تھا
سمجھی تھی جو کچھ میں وہ گماں میرا غلط تھا

40
دونو نہیں سر مامون کے قدموں سے اٹھاتے
ہیں آخری وقت اور مجھے پیار دلاتے
ملتی جو اجازت تو گلے پہلے کٹاتے
کیا صاحب غیرت ہیں کہ مجھ تک نہیں آتے
ڈر ہے کہ بھتیجوں کے لیے روئیں گی اماں
ہم جائیں گے زندہ تو خفا ہوئیں گی اماں

41
بانو نے کہا پھر انھیں چھاتی سے لگاؤ
ہے رحم کی جا رحم اب ان پیاسوں پہ کھاؤ
کچھ سوچ کے زینبؑ نے کہا خیر بلاؤ
کہدے کوئی بے ماں سے ملے رن کو نہ جاؤ
تم سے ابھی کچھ کام ہے سن لو گے تو جانا
کچھ نانی کا پیغام ہے سن لو گے تو جان

42
فضّہ نے بلایا تو وہ میدان سے آئے
دیکھا انھیں مان نے کہ سروں کو ہیں جھکائے
چھاتی سے لگانے کے لیے ہاتھ بڑھائے
وہ جوڑ کے ہاتھوں کو سخن لب پہ یہ لائے
ہم دیر سے رخصت کے طلب گار تھے اماں
تقصیر ہماری نہیں ناچار تھے اماں

43
فرزندوں کے اس عجز پہ رقت کا ہوا جوش
چھاتی اُمنڈ آئی تھی مگر رہ گئی خاموش
لپٹا لیا چھاتی سے انھیں کھول کر آغوش
فرمایا میں آزردہ نہیں کھوئے ہو کیوں ہوش
جی بھر کے نہ دیکھا تھا سو دیکھا تمہیں میں نے
پیاسے ہو تو لو دودھ بھی بخشا تمہیں میں نے

44
مرنے کو چلے جان نہ کی ماموں سے پیاری
آؤ مجھے قربان تو ہو لینے دو واری
تھی آگے تو ماں آج سے لونڈی ہوں تمھاری
مادر سے وہ کہنے لگے باگریہ و زاری
افراط محبت سے یہ گفتار نہ کیجیے
نا چیز غلاموں کو گنہگار نہ کیجیے

45
جھک جھک کے بجالائے جو وہ آخری آداب
اس وقت تو زینبؑ کی بھی آنکھیں ہوئیں پر آب
دروازے تلک ساتھ گئی مضطرب و بیتاب
گھوڑونپہ چڑھے دونوں سجے جنگ کے اسباب
چلائی یہ مادر کہ خدا حافظ و ناصر
بولے وہ دلاور کہ خدا حافظ و ناصر

46
جنگاہ میں گھوڑوں کو اُڑاتے ہوئے آئے
شان اپنی سواری کی دکھاتے ہوئے آئے
نیزوں کو دلیرانہ بلاتے ہوئے آئے
ایمان سوئے کفر بتاتے ہوئے آئے
لرزه تھا شجاعوں کو دلیروں کی نظر سے
تکتے تھے صف فوج کو شیروں کی نظر سے

47
دو شیر چلے جاتے تھے اس فوج کو رولے
کے منھ تھا جو دم مارے کوئی یا کوئی بولے
سب پیچھے ہٹے جاتے تھے تلواروں کو تولے
سدھ تھی نہ کسی کو جو سپر پشت سے کھولے
غالب ہوا رعب اُن کا ہر اک تیغ بکف پر
جس صف پہ گرے یہ وہ گری دوسری صف پر

48
غل تھا کہ خوشا ختن زہے دبدبہ وجاء
لڑکے ہیں کہ دو شیر ہیں العظمۃ اللہ
اک مہر ہے افلاک شرافت کا تو ایک ماہ
دیکھے انھیں یعقوب تو یوسف کی نہو چاہ
کیا نور ہے کرتے ہیں جو رخ لشکر کیں پر
دو صاعقے گر پڑتے ہیں اک بار زمیں پر

49
ان ابروؤں پر دیکھو یہ پیشانیوں کی ضو
دو بدر نظر آتے ہیں اور چار مہ نو
تشبیہ کی خاطر میں خیال آتے ہیں سو سو
یہ برق تجلی ہے کہ رخساروں کا پر تو
کیونکر نہ زمیں فخر کرے عرش بریں پر
ذرے نہیں چھٹکے یہ ستارے ہیں زمیں پر

50
بوٹا سا تو قد پھول سے نہ چاند سے رخسار
پیچیدہ میں سنبل کی طرح گیسوئے خدار
نرگس انہیں آنکھوں کے تصور میں ہے پیار
وہ خون میں بھریں فاعتبروا یا اولی الابصار
مردم ہیں سیہ پوش یہ سامان عزا ہے
آنکھوں سے نظر آئے نہ ماں کو تو بجا ہے

51
ہیں حسن و لطافت کے سراپا میں قرینے
گویا ہیں یہ سب خاتم قدرت کے نگینے
پتلی کمر میں گل سے بدن چاند سے سینے
اس طرح کے سینے کبھی دیکھے ہیں کسی نے
آئینے کو نسبت ہے ضیا میں نہ صفا میں
محتاب سے روشن ہیں گریبان قبا میں

52
بولا کوئی سینوں کو نہ رخسارون کو دیکھو
حسن ایک طرف دونوں کے ہتھیاروں کو دیکھو
چھوٹی سپریں چھوٹی کی تلواروں کو دیکھو
نظروں سے چھپے جاتے ہیں رہوارون کو دیکھو
گھوڑے ہیں بہ ظاہر پہ خدا جانے یہ کیا ہیں
طاؤس ہیں بجلی ہیں چھلاوہ ہیں ہوا ہیں

53
لشکر میں یہ غل تھا کہ وہ جانباز پکارے
لڑنا ہو جسے سامنے آجائے ہمارے
ہم وہ ہیں کہ جب ہوتے ہیں میدان میں اتارے
رستم کو بھگا دیتے ہیں تلواروں کے مارے
بے قہر خدا کے دو جہاں حرب ہماری
رکتی نہیں دشمن سے کبھی ضرب ہماری

54
توڑا ہے جنہوں نے در خیبر وہ ہمیں ہیں
مشہور جو ہیں قاتل عنتر وہ ہمیں ہیں
جو سارے شجاعوں پر ہے در وہ ہمیں ہیں
اوتری جنھیں شمشیر دو پیکر وہ ہمیں ہیں
بروقت ہے ثابت قدیمی ساتھ ہمارے
چھوٹے نہیں قبضوں سے کبھی ہاتھ ہمارے

55
جنگ احد و بدر کو کس طرح کیا سر
خندق کی لڑائی میں چڑھا کوئی نہ منھ پر
دم میں حرم کعبہ سے بت کر دیے باہر
صفین میں لشکر کی صفیں ہو گئیں بے سر
ہم صور ہیں میکال و سرافیل سے پوچھو
ان ہاتھوں میں کیا زور ہے جبریل سے پوچھو

56
عاجز نہیں گو ہے تعب تشنہ دہانی
للکاریں تو ہو جائے جگر شیر کا پانی
دنیا میں کوئی آج ہمارا نہیں ثانی
ہیں فضل الہی سے ہمیں دین کے بانی
معبود کی طاعت کا سر انجام ہوتا
ہم ہوتے نہ دنیا میں تو اسلام نہ ہوتا

57
دادا میں جو قوت تھی وہ طاقت بھی ہے ہم میں
ہے زور بھی نانا کا شجاعت بھی ہے ہم میں
وہ دبدبہ وہ شان وہ شوکت بھی ہے ہم میں
اور ماموں کی مظلومی و غربت بھی ہے ہم میں
چھوٹے ہیں حقیقت میں بہ حاصل ہے برابر
رہتے میں تو قرآن و حامل ہے برابر

58
خیر سا جو دروازہ کوئی ہو تو اکھاڑیں
مرحب سا جواں سامنے آوے تو پچھاڑیں
جوی نقش فنا ہستی اعدا کو بگاڑیں
در آئیں اگر کوہ میں ان نیزوں کو گاڑیں
کچھ دھیان میں لاتے نہیں لشکر کو کسی کے
ہم اور نہیں کوئی نواسے ہیں علیؑ کے

59
پڑھ کر یہ رجز دونوں نے جولاں کیے گھوڑے
چلے میں ادھر تیر کمانداروں نے جوڑے
غل تھا کہ خبردار کوئی منھ کو نہ موڑے
تم دونوں بہادر ہو تو ہم بھی نہیں تھوڑے
یاں مار کے تلواریں گرا دیتے ہیں تم کو
یا نیزوں کی نوکون پہ اٹھا لیتے ہیں تم کو

60
یہ سُن کے صفیں بڑھنے لگی دشت بلا سے
لہرائے نشانوں کے پھریرے بھی ہوا سے
دل ہل گئے نقاره رزی کی صدا سے
لشکر میں در آئے شہ مرداں کے نواسے
نعروں کا دلیروں کے گیا شور فلک پر
تیغوں کی چمک پھیلی تھی بجلی کی چمک پر

61
اسوار چلے جاتے تھے نیزوں کو سنبھالے
تھا شور کہ رکھدیتے ہیں یہ سینوں پہ بھالے
ہٹ ہٹ کے بڑھاتے تھے قدم برچھیوں والے
پر رکتے نہ تھے شاہ کی آغوش کے پالے
دو دن کے تھے پیاسے یہ غصب لڑتے تھے دونو
جو ٹوکتا تھا شیر سے جا پڑتے تھے دونوں

62
بجلی سے کبھی یاں تو کبھی واں نظر آئے
غارت کیا اس صف کو تو اس غول پہ آئے
جب خیمے اسواروں کے بالائے سر آئے
سر تک نہ مگر آئے کہ وہ تا کمر آئے
پاس آ نہ سکے اُن کی کمک کرنے کو جو تھے
جلدی میں کمر سے جو کھنچا ہاتھ تو دو تھے

63
وہ چھوٹی سی تیغیں تھیں کہ تھا مہر الٰہی
آفت تھی پیادون پہ سواروں پہ تباہی
بھاگے چلے جاتے تھے نمودار سپاہی
پرزے تھے زرہ یوشوں کے تن صورت ماری
کٹ کر تن کفار سے سر دور ہوئے تھے
چار آئینے شیشوں کی طرح چور ہوئے تھے

64
بھاگڑ تھی سواروں میں پسے جاتے تھے پیدل
تلواروں سے پھٹ پھٹ گیا تھا، دھالونکا بادل
جس غول پہ وہ شیر چلے پڑ گئی ہل چل
دونی تھی ہر اک حملے میں رہواروں کی جھیل بل
بجلی کی تڑپ فوج میں دکھلاتے تھے دونوں
ہر غول پہ پر کار سے پھر جاتے تھے دونو

65
تلواروں سے پرزے تھیں سیہ کاروں کی ڈھالیں
سب کہتے کہ خود سنبھلیں کہ ہتھیار سنبھالیں
ناگن کی طرح ڈستی ہیں ان سبزوں کی بھالیں
فرصت نہیں ترکش سے جو تیروں کو نکالیں
بھاگیں تو کسی گوشے میں جانا نہیں ملتا
سو فاروں سے چلوں کو ملانا نہیں ملتا

66
ہاتھوں سے شجاعوں کے گرے پڑتے تھے ہتھیار
دہنے میں تو لیتے تھے سپر بائیں میں تلوار
لشکر میں جو تھے شہرۂ آفاق کماندار
خود بنتے تھے تیروں کا نشانہ وہ خطا کار
رعشہ تھا سراپا کو تو لغزش تھی نظر کو
پیکاں تو ادھر رکھتے تھے سوفار ادھر کو

67
جب آن پڑی برچھیوں والوں سے لڑائی
چھوٹے نے کہا آپ ٹھہر جائیے بھائی
تنہا میں دکھاؤں انھیں ہاتھوں کی صفائی
یہ کہتے ہی، رہوار کی باگ اس نے اُٹھائی
کثرت سے شام کی کم کر کے پھر آیا
اک حملے میں نیزوں کو قلم کر کے پھر آیا

68
دم لینا تھا جب ایک ہزاروں کو بھگا کر
تب دوسرا گرتا تھا کی تداروں پر جاکر
پھر آتا تھا جب وہ انھیں دریا سے ہٹا کر
جاتا تھا پیادوں پہ یہ گھوڑے کو اٹھا کر
اسواروں سے ہمت کی عناں چھوٹ گئی تھی
کیا لڑتے کہ لشکر کی کمر ٹوٹ گئی تھی

69
عباسؑ صدا دیتے تھے ہاں اے مرے شیرو
قابو سے نکل جانے نہ دو پھر انھیں گھیرو
لڑتے ہو عجب شان سے شاباش دلیرو
سر کر دو لڑائی تو ادھر گھوڑوں کو پھیرو
اس جنگ کی خیمے میں بڑی دھوم پڑی ہے
ماں دیوڑی پہ چھاتی سے لگانے کو کھڑی ہے

70
عباسؑ علمدار تو کرتے تھے یہ تقریر
روتے تھے کلیجے کو سنبھالے ہوئے شپیرؑ
فرماتے تھے کچھ مجکو بن آتی نہیں تدبیر
میداں سے بلا لوں تو خفا ہوئیں گی ہمشیر
کیا صاحب شمشیر جدا ہوتے ہیں مجھ سے
پالے ہوے دو شیر جدا ہوتے ہیں مجھ سے

71
ہمشکل پیمبر انہیں تم پھیر کے لاؤ
قاسم مرے پیاروں کی مدد کرنے کو جاؤ
عباسؑ علی عونؑ و محمدؐ کو بلاؤ
کہدو کہ برا حال ہے ماموں کا اب آؤ
سایہ میں علم کے مرے پاس ان کے دم لو
پھر جائیو لڑنے تمھیں روکون تو قسم لو

72
تھے مضطر و بیتاب ادھر حضرت شپیرؑ
اور بیبیان دروازوں پہ تھیں مضطر و دل گیر
سر کھولے تھی قبلہ کی طرف شاہ کی ہمیشر
ہاتھ اپنا دھرے ہاتھ پہ کرتی تھی یہ تقریر
بابا سے ابھی اصغرؑ و اکبرؑ نہ جدا ہوں
يارب مرے بچے مرے بھائی پہ فدا ہوں

73
سن چھوٹے ہیں فاقے سے ہیں اور تشنہ دہن ہیں
پابند مصیبت ہیں گرفتار محن ہیں
بچھڑے ہوئے ہیں باپ سے آوارہ وطن ہیں
بندے ہیں ترے فدیۂ سلطان زمن ہیں
اس کی نہیں طالب کہ دولت مری رہجائے
عزت سے یہ مر جائیں تو عزت مری رہجائے

74
سب بیبیان کہتی تھیں یہ کیا کرتی ہو ارشاد
دشمن کو بھی خالق نہ دکھائے غم اولاد
دنیا میں سدا کوکھ تمھاری رہے آباد
برباد ہوں ہاتھوں سے انھیں کے ستم ایجاد
ہو فتح کا غل شاد امام دو جہاں ہوں
وہ دونوں پسر مامو کے سایے میں جواں ہوں

75
وہ دن ہو کہ ان دونون کے تم بیاہ رچاؤ
نہلا کے انھیں خلعت شاہانا پھناؤ
گرد ان کے پھرو آنکھوں سے سہرے کو لگاو
دو چاند سی گھر میں دلھنیں بیاہ کے لاؤ
وہ کہتی تھی قسمت میں تو بربادی ہے لوگو
مامونپہ وہ صدقے ہوں یہی شادی ہے لوگو

76
میں شاد ہوں بیٹوں نے نکالے مرے ارمان
لڑنیکو چلے حق نے چڑھایا انھیں پروان
چہرونپہ ہے شملوں کے کٹے پیچھوں کی کیا شان
ان چہروں کے صدقے میں اور ان شیروں کے قربان
جاگے ہوئے ہیں شب کے گرے پڑے ہیں اولوں
......... دور سے بنے لڑتے ہیں دونوں

77
تلواروں سے مجروح ہوں یا برپچھیاں کھائیں
ممکن نہیں جینے جو وہ میدان سے آئیں
اس دم مرا دل دیتا ہے دونوں کو دعائیں
لے آئے کوئی چھوٹے سے ہاتھوں کی بلائیں
ڈیوڑھی سے صدا اپنی سنانیکی کی نہیں میں
چاہیں کہ بلا لوں سو بلانیکی نہیں میں

78
یہ ذکر تھا جو شور اٹها دشت وغا سے
لو قتل ہوے شیر الٰہہی کے نواسے
کیا چھاتیوں پر برچھیان ماری ہیں وغا سے
وہ لوٹتے ہیں خاک پہ دو روز کے پیاسے
دیکھے انھیں کہدے کوئی حضرت کی بہن سے
چھوٹی سی زبانیں نکل آئی ہیں دہن سے

79
ان شیروں نے لشکر کے نموداروں کو مارا
کیا کیا پسر لحد کے غم خواروں کو مارا
پامال پیادے کیے اسواروں کو مارا
ساونتوں کو پسپا کیا جراروں کو مارا
آئے تھے حمایت کو حسینؑ ابن علیؑ کی
ان چھوٹے سے ہاتھوں سے بڑی تیغ زنی کی

80
بان اسلحے کو دونوں کے اے لوٹنے والو
یہ نیمچے ان دونوں کے قبضونسے چھڑا لو
ٹپکوں کی گرہ کاٹ کے ہتھیار نکالو
ان چھوٹے سے شملوں کو سرہانے سے اٹھا لو
اب کھینچے ہوئے تیغ دو دم آئیں گے شپیرؑ
سر بیچ کے ان لاشوں کو لیجائیں گے شپیرؑ

81
یہ سنتے ہی عباسؑ کو شپیرؑ پکارے
دوڑو کہ مرے بھانجے دنیا سے سدھارے
زینبؑ نے کہا شور ہے دریا کے کنارے
لوگو مرے فرزندوں نے سر مامنپہ وارے
الطاف و کرم دونوں یہ فرماتے ہیں شپیرؑ
لاشوں کو اٹھانے کے لیے جاتے ہیں شپیرؑ

82
اے بیبیو کیوں بیٹھی ہو خیمے میں تو جاؤ
میدان سے برات آتی ہے آنسو نہ بہاؤ
دو دلھا ہیں دو مسندں جلدی سے بچھاؤ
ڈیوڑھی پہ جو آئی ہو سواری تو بلاؤ
باجوں کا یہ غل ہے کہ سنائی نہیں دیتا
مجھ کو تو کچھ آنکھوں سے دکھائی نہیں دیتا

83
فضہ گئی اور پیٹتی میدان سے آئی
رو کر یہ خبر زینبؑ بیکس کو سنائی
حیدؑر کے نواسوں نے تو جان اپنی گنوائی
اب ہوتی ہے لاشوں کے اٹھانے پہ لڑائی
باندھیں ہیں صفیں شاہ کو آنے نہیں دیتے
معصوموں کے مردے بھی اٹھانے نہیں دیتے

84
شپیرؑ بھی کھینچے ہوئے تلوار کھڑے ہیں
بپھرے ہوے عباسؑ علمدار کھڑے ہیں
ہمشکل نبیؐ لڑنے کو تیار کھڑے ہیں
قاسم کبھی سنبھالے ہوئے ہتھیار کھڑے ہیں
یہ کہتے ہیں جس طرح سے دو گئے ابھی لیں گئے
وہ کہتے ہیں سر دیں گے پہ لاشونکو ندینگے

85
یہ سنتے ہی خیمے میں تلاطم ہوا اک بار
در پر گئی تھراتی ہوئی زینبع ناچا
چلائی بہن صدقے ہو یا سید ابرار
پھر آؤ مجھے بیٹوں کی لاشیں نہیں درکار
زخمی ہوے گر آپ تو مرجاؤں گی بھائی
سر ییٹتی خیمون سے نکل آؤں گی بھائی

86
تم کو علی اکبرؑ کی قسم خیمے میں آؤ
لاشے جو اٹھانے نہیں دیتے نہ اٹھاؤ
صدقے کیے بیٹے مجھے تم شکل دکھاؤ
میداں سے بھتیجوں کو مرے پھیر کے لاؤ
کس واسطے حضرت چلے آتے نہیں گھر میں
جو دیتے ہیں صدقہ اسے لاتے نہیں گھر میں

87
معلوم ہوا مارے گئے برچھیاں کھا کر
جیتے نہیں جو ماں سے لپٹ جائیں گے آکر
میں ان کو نہ رکھ چھوڑتی چھاتی سے لگا کر
آتے بھی مرے پاس تو سوتے وہیں جا کر
خوں میں انھیں سرشار نہ دیکھا تو ندیکھا
گر آخری دیدار نہ دیکھا تو نہ دیکھا

88
تین بیٹوں کے دیدار کی طالب نہیں زنہار
صدقے کروں حضرت پہ جو سو ایسے ہوں دلدار
تم چار جواں اور اُدھر لاکھ ستمگار
ہمشکل پیمبرؐ سے کہو کھینچیں نہ تلوار
منھ سے کہیں بانوؑ کے خجالت نہ ہو مجکو
خاتون قیامت سے ندامت نہو مجکو

89
چلا کے یہ بانؑو علی اکبرؑ کو پکاری
بے لاشے لیے رن سے نہ تم آئیو واری
جی بھر کے جو کرنے کی نہیں گریہ و زاری
مر جائیں گی صدمے سے پھوپی جان تمھاری
پامال ہوں لاشے یہ گوارا تمہیں کب ہے
ماں بیٹوں کا دیدار نہ دیکھے تو عضب ہے

90
تھا ماں کے جو رونے سے کلیجہ تہ و بالا
منھ پردے سے گھبرا کے سکینہ نے نکالا
آنکھوں سے بہے اشک گر دل کو سنبھالا
بولی کہ لیئے آتے ہیں لاشے شہ والا
اک لاش کو وہ آپ بصد باس لیئے ہیں
اک لاش کو آغوش میں عباسؑ لیئے ہیں

91
زینبؑ کو لیئے بی بیاں گھر میں گیئں باہم
سر کھول دیئے سب نے بچھا کر صف ماتم
داخل ہوئے لاشوں کو لیئے سرور عالم
غل پڑ گیا حیدؑر کے نواسے ہوئے بیدم
حیران تھی کچھ منھ سے نہ کہ سکتی تھی زینبؑ
سب روتے تھے ایک ایک کا منہ تکتی تھی زینبؑ

92
کہتی تھی سمجھتی نہیں کیسی ہے یہ فریاد
ترسب کو ہے کس بات کا غم میں تو ہوئی شاد
اکبرؑ جیے اصغرؑ جیے جتا رہے سجادؑ
گھر میں نہوئی تو نہ ہوئی اک مری اولاد
سب مل کے عبث ہوش مرے کھوتے ہو لوگو
بھائی تو پھرے خیر سے کیوں روتے ہو لوگ

93
سر کھولے ہیں کیوں سب نے مجھے آتا ہے وسواس
ہے ہے نہ کرو بھائی کو آنے دو مرے پاس
اکبرؑ سا پسر جیتا ہے میں تو نہیں بے آس
قاسم تو سلامت ہے جو بیٹوں سے ہوئی یاس
منھ ڈھانپے ہو کیوں یہ کوئی رونیکی جا ہے
مامونپہ وہ صدقے ہوئے خوش ہونیکی جا ہے

94
کہنے کو کیا یہ مگر آنسو نکل آئے
سب بیبیوں نے پیٹ کے سر اشک بہائے
لاشے وہیں لا کر شہ بیکس نے لٹائے
زینبؑ کے قریں بیٹھ گئے سر کو جھکائے
تعظیم کو اٹھنے ہوئے گرنے لگی زینبؑ
گرد پسر فاطمہؑ پھرنے لگی زینبؑ

95
رونے لگی زینبؑ سے لپٹ کر شہ دلگیر
فرمایا کہ میں تجھ پہ  فدا اے مری ہمشیر
لاشوں کو کرو پیار جو ہے فاطر شپیرؑ
اکدم میں چلے جائیں گے یہ کشتۂ شمشیر
ان لاشوں کو لو گود میں اپنی کہ ہو ماں تم
پھر بیٹوں کا دیدار کہاں اور کہاں تم

96
بس آگے نہ دے طول انیس جگر افگار
بیتاب ہے دل سینے میں اور چشم ہے خونبار
اس مرثیہ کا دینگے صلہ احمد مختاؐر
محروم رہے کوئی وہ ایسی نہیں سرکار
غم کھا نہ ترے قدر شناس ابن علی ہین
فیاض دو عالم ہیں سخی ابن سخی ہیں


سلام
1
مجرئی صدقے ہوں اس درگاہ پر
فوق ہے جس کے گدا کو شاہ پر
خاصگان کبریا ہیں پنجتنؑ
ہے انھیں بندوں کا حق اللہ پر
مدتون جو جری بھٹکا پھرا
مل گئی جنت جب آیا راہ پر
بخشش و اہمت عطاؤ عدل و داد
ختم ہے آل رسول اللہ پر
چھرۂ اکبرؑ کی کیا تشبیہ دوں
جھائیاں ہیں صاف روئے ماہ پر
لا شہ بے سر پڑا تھا قبلہ رو
دھوپ تھی خیر النسا کے ماہ پر
