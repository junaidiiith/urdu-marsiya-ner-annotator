www.emarsiya.com
نقوش، انیس نمبر

مرثیہ 25
اے مومنو! حسین کا ماتم اخیر ہے

اے مومنو! حسین کا ماتم اخیر ہے
بزم عزا ئے قبلہ عالم اخیر ہے
شیعو! شہ انام کا ماتم اخیر ہے
ہیں مجلسیں تمام محرم اخیر ہے
عریان سر ہے فاتح بدر و حنین کا
دے لو بتول پاک کو پُرسا حسین کا

ہاں عاشقان شاه امم! پیٹو اپنا سر
عشرہ ہے آج اور یہ قیامت کی ہے سحر
عالم کے بادشاہ کا دنیا سے ہے سفر
اٹھتے ہیں تعزیے کہ چلے شاہ بحر و بر
رخصت ہے شہ کی اہل عزا بے حواس ہیں
دیکھو تو کیسے تعزیے خانے اُداس ہیں

وا حسرتا امام غریباں کا کوچ ہے
افسوس ہے کہ دین کے سلطان کا کوچ ہے
رونق کے دن چلے شہ ذیشاں کا کوچ ہے
رخصت کرو حسین سے مہماں کا کوچ ہے
صدمہ عجب طرح کا ہے دل پر ہے جان پر
کیسی اداسی پھیلی ہوئی ہے جہان پر

اے نور چشم احمد مختار الوداع
اے سید اے بتول کے دلدار الوداع
اے امت رسول کے غم خوار الوداع
اے ہم سے بیکسوں کے مددگار الوداع
آہ و بکا سے ہم کبھی غافل نہ ہوئیں گے
جب تک جیلیں گے آپ کی غربت پر روئیں گے

اے بے دیار و بے سر و سامان الوداع
اے بنت مصطفے کے دل و حان الوداع
احمد کے باغ کے گل ریحان الوداع
دس دن کے مومنین کے میہمان الوداع
شیعہ نثار تیرے تن پاش پاش کے
اے بے کفن حسین! فدا تیری لاش کے

اے جسم و جان حیدر کرار الوداع
اے شیعانِ دین کے سردار الوداع
سید غریب و بیکس و ناچار الوداع
بے خویش و بے برادر و بے یار الوداع
ہے ہے امام باڑوں کو سنسان کر چلے
آقا تمام ہند کو ویران کر چلے

لو شاہ دیں کے تعزیہ دارو! کرو بکا
ماتم کے دن تمام ہوئے وا مصیبتا
یارو! وداع ہوتا ہے مظلوم کربلا
مہمان دوپہر کا ہے وہ شاہ دوسرا
اب موت لے چلی شاہ عالی مقام کو
رخصت کرو حسین علیہ السلام کو

پیٹو محبو! ہند سے آقا کا کوچ ہے
روؤ کہ آج سید والا کا کوچ ہے
افسوس ہے کہ بیکس و تنہا کا کوچ ہے
ہاں شیعو! خاک اڑاؤ کہ مولا کا کوچ ہے
جی بھر کے رونے پائے نہ ماتم ہوا اخیر
عاشور کا بھی روز محرم ہوا اخیر

کس طرح آئے تعزیہ داروں کے دل کو چین
ہر سمت روح فاطمہ روتی ہے کر کے بین
اہل عزا! یہ نوحہ پڑھو اب بشور و شین
قربان تیری لاش کے زہرا کے نور عین
محتاج گور گرم زمیں پر پڑا رہا
چالیس روز دشت میں بے سر پڑا رہا

وہ دن کی دھوپ رات کی وہ اوس ہے ستم
وہ کنکروں کا فرش وہ میدانِ درد و غم
اور گرم گرم جھونکوں کا چلنا وہ دمبدم
اس دُکھ پہ سارباں نے کیے ہاتھ بھی قلم
صدمے گزر گئے یہ تن چاک چاک پر
ہے ہے یہ آسماں نہ گرا پھٹ کے خاک پر

لو یارو! اب حسین کی رخصت کا روز ہے
حیدر کے نور عین کی رخصت کا روز ہے
زہراؑ کے دل کے چین کی رخصت کا روز ہے
سلطان مشرقین کی رخصت کا روز ہے
پھر کربلا کی سمت شہ کربلا چلا
ہادی چلا، امام چلا، پیشوا چلا

سبط نبی کی مجلس و ماتم تمام ہے
ابن علیؑ کی مجلس و ماتم تمام ہے
حق کے ولی کی مجلس و ماتم تمام ہے
روؤ سخی کی مجالس و ماتم تمام ہے
آئندہ سال تک جو کوئی زندہ ہوئے گا
پھر وہ شریک ہو کے محرم میں روئے گا

بس یہ ضریح ہوگی نہ ہوئیں گے یہ علم
یہ مجلسیں یہ صحبتیں گھر گھر سے ہوں گی کم
منبر کو خالی دیکھ کے ہوئے گا دل کو غم
یہ دن وہ ہیں کہ قتل ہوئے ہیں شہ امم
اب تعزیہ اٹھتا ہے ہر اک خاک اُڑائے گا
اب تو امام باڑوں میں جایا نہ جائے گا

روؤ محبو! آج کہ رقت کا روز ہے
سبط نبی کی آج شہادت کا روز ہے
مظلوم و تشنہ لب پہ مصیبت کا روز ہے
سر پر اڑاؤ خاک قیامت کا روز ہے
ماتم تمھارے آقا کا یارو! تمام ہے
مہماں کوئی دم کوئی ساعت امام ہے

عشرے کا دن ہے آج محبانِ باوفا
خنجر سے ذبح ہو گئے سلطان کربلا
لازم ہے آج تم کو کرو گریہ و بکا
جلتی زمین پر تن عریاں پر پڑا رہا
غسل و کفن دیا نہ تن پاش پاش کو
گاڑا کسی نے آکے نہ سید کی لاش کو

اے مومنو! حسین کی رحلت کا وقت ہے
اے یارو! تم سے شاہ کی رخصت کا وقت ہے
لٹنے کا فاطمہؑ کی ریاضت کا وقت ہے
آقا کی یہ تمہارے شہادت کا وقت ہے
تربت میں جا کے زیر زمیں گر نہ سوئیں گے
پھر اگلے سال عشرے میں حضرت کو روئیں گے

یارو نبی کے رونے سے روتے ہیں انبیا
دامن تلک پھٹا ہے گریباں رسول کا
جبرئیل کہہ رہے ہیں یہ با گریہ و بکا
افسوس آج قتل ہوا دیں کا رہنما
مرقد میں روج فاطمہ کو اضطرار ہے
کنج لحد میں خاصہ حق بیقرار ہے

رو لو عزیزو! پھر کہاں تم اور یہ دن کہاں
اگلے برس جو زندہ تھے ہیں خاک میں نہاں
کیا اعتماد زیست کا دنیا کے درمیاں
پیک اصل سے دہر میں ملتی ہے کب اماں
کاہے کو اس ثواب کو ہاتھوں سے کھوؤ تم
آیندہ سال ہو کہ نہ ہو خوب رؤو تم

یا رب! جہانِ نظم ریاضت ہرا رہے
گلشن یہ ہم جلیسوں سے پھولا پھلا رہے
اہل عزا پہ سایہ مشکل کشا رہے
داماں گل امید سے ہر دم بھرا رہے
اس نظم کا انیسؔ تجھے پھر صلا ملے
صدقے سے پنجتن کے جو ہو مدعا ملے
