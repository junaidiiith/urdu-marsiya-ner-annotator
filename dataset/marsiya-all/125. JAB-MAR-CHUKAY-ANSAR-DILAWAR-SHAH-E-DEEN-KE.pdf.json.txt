www.emarsiya.com

جب مرچکے انصار دلاور شہ دیں کے
باقی نہ رہے خویش و برادر شہِ دیں کے
بکھرے ہوئے تھے رن میں گل تر شہ دیں کے
سوداغ تھے سو زخم تھے دل پر شہ دیں کے
صدمہ تھا عجب روح رسول عربی پر
فوجوں کی چڑھائی تھی حسین ابنِ علی پر

نیزوں کو چپ و راست سے چمکاتے تھے اظلم
جوڑے ہوئے تیروں کو کماندار ہیں سب خم
تلواروں کے وار اہل ستم کرتے ہیں ہردم
لیکن نہیں دم مارتے ہیں سید عالم
جب دیکھتے ہیں تیغ دو پیکر کو کمر میں
امت کے لیے درد سا اُٹھتا ہے جگر میں

ایک سرکے لیے سیکڑوں تلواریں علم ہیں
ہیں داغ جگر پر کئی دل پر کئی غم ہیں
حلقے میں کمانداروں کے سلطان امم ہیں
سینہ تو ہے ایک اور کئی سو تیر ستم ہیں
سنتے ہیں گھڑے زینب ناشاد کی آواز
کانوں میں چلی آتی ہے فریاد کی آواز

فرماتے ہیں نادان ہیں دانا نہیں یہ لوگ
آگاہ بزرگوں سے مرے کیا نہیں یہ لوگ
ہیں مائل زر طالب عقبی نہیں یہ لوگ
بے درد ہیں سب رحم دل اصلا نہیں یہ لوگ
انصاف کریں صاحب انصاف کہاں ہیں
کیا میں نے بگاڑا جو مرے دشمنِ جاں ہیں

اس گرمی میں پانی مرے بچوں پہ کیا بند
کیا کیا مرے محبوب ہوئے خاک کا پیوند
کمتی نہیں کی ظلم وستم میں کوئی ہر چند
پر اب بھی میں واللہ نہیں ان سے گلامند
شرم آتی ہے امت کو سزا ظلم کی کیا دوں
اب بھی جو اماں قتل سے دیں ان کو دعا دوں

لیکن یہ مرے قتل سے آنے کے نہیں باز
تنہائی میں دکھلاؤں انھیں جنگ کے انداز
عاجز میں نہیں گو مرے مارے گئے دمساز
ان پر بھی تو کھل جائے کہ یوں لڑتے ہیں جانباز
میں نے تو بہت تیغ شرر بار کو روکا
اب دیکھوں تو کس کس نے مرے وار کو روکا

یہ کہہ کے در خیمہ پہ شبیرؑ پکارے
ملنا ہے جسے سینے سے لگ جائے ہمارے
قدموں پہ گرے اہل حرم دوڑ کے سارے
زینب نے کہا اے اسداللہ کے پیارے
قربان بہن ہو گئی اس آنے کے بھائی
کیا خیمہ میں تشریف نہیں لانے کے بھائی

حضرت نے کہا اب ہمیں فرصت ہے بہت کم
وہ آگیا خیمہ کی طرف لشکرِ اظلم
مہمان ہے شبیر کوئی آن کا اس دم
منظور ہے رخصت کہ نہ رہ جائے تمہیں غم
جو کہنا ہے وہ کہہ لو کہ پھر بات نہ ہوگی
شبیر سے جُز حشر ملاقات نہ ہوگی

سرپیٹ کے بولیں وہ کہ مر جائے گی زینب
دنیا سے سفر ساتھ ہی کر جائے گی زینب
گر یہ نہ کرے گی تو کدھر جائے گی زینب
کھو کر تمہیں ممکن نہیں پھر پائے گی زینب
دریاے مصیبت میں ڈبوتے ہو بہن کو
صدقے گئی کیوں ہاتھ سے کھوتے ہو بہن کو

چلنے دو مجھے ساتھ نہ چھوڑوں گی میں دامن
تلوار سے کاٹے کوئی بھائی مری گردن
زخموں سے مگر آپ کا محفوظ رہے تن
مظلوم ہو جیتا تمہیں چھوڑیں گے نہ دشمن
مرجانے سے دکھ درد تو مانجائی کا گھٹ جائے
خنجر سے گلا ساتھ بہن بھائی کا کٹ جائے

رو رو کے کہا شہ نے بھلا سمجھو تو بھینا
بیدرد کہیں گے مجھے کیا سمجھو تو بھینا
ہو جس کا پدر شیر خدا سمجھو تو بھینا
دیکھیں اُسے سب اہلِ جفا سمجھو تو بھینا
بے پردہ ہوں ناموس رسولِ عربی کے
مرجانے کی جا ہے کہ نہیں سبط نبی کے

کیا کیا ہوئے زہرا پر ستم دم نہیں مارا
دروازہ گرا ، ہو گئیں خم دم نہیں مارا
زخمی ہوا پہلو و شکم دم نہیں مارا
محسن کا سہا درد و الم دم نہیں مارا
صابر ہی رہو لاکھ اگر رنج و محن ہوں
لازم ہے کہ دختر میں بھی مادر کے چلن ہوں

دیکھو ہمیں کھو بیٹھے ہیں اکبر سے پسر کو
اس طرح گنواتا ہے کوئی نورِ نظر کو
فرزند کی ہوتی ہے بڑی آس پدر کو
بھائی تھے، سو وہ توڑ گئے میری کمر کو
اس زیست پہ ہم خون جگر پیتے ہیں زینب
ایسے غم جانکاہ ہیں اور جیتے ہیں زینب

رو رو کے بہن بولی میں قائل ہوئی بھائی
پر زندگی اپنی مجھے مشکل ہوئی بھائی
جو دل میں تمنا تھی نہ حاصل ہوئی بھائی
فدیہ بھی نہ میں ہونے کے قابل ہوئی بھائی
کچھ آپ کے یہ تشنہ دہن کام نہ آئی
بھائی تو ہوا قتل، بہن کام نہ آئی

چلتے ہوئے صدقے مجھے سر پر سے اتارو
قربان مجھے ہونے دو تب رن کو سدھارو
فرزندوں کو تب رو کے پکاری مرے پیارو
جلد آؤ کہاں ہو مجھے شبیرؑ پہ وارو
موت آتی ہے خواہر کو نہ لے جاتے نہیں بھائی
رونے کو مجھے چھوڑے چلے جاتے ہیں بھائی

رویا یہ سخن سن کے یداللہ کا جایا
پھر پیار سے گودی میں سکینہ کو اُٹھایا
اس پیاس میں رو رو کے سکینہ نے سنایا
اللہ کسی نے ہمیں پانی نہ پلایا
دشمن بھی نہ اس طرح کبھی پانی کو تر سے
اس عمر میں ہم پیاسے ہیں چوبیس پہر سے

میں دوڑ کے آئی تھی اس امید میں تم پاس
دریا سے جو آئے ہو، بجھاؤ گے مری پیاس
خالی پھری حضرت سے مری ٹوٹ گئی آس
اب موت سکینہ کی ہے جینے سے ہوئی یائس
کس طرح سے رونا مجھے ہر آن نہ آئے
خالی بھی مرے پاس چچا جان نہ آئے

خیر اب مجھے پانی بھی منگا نے سے نہیں کام
خالی مگر اب نہر پہ جانے سے نہیں کام
دل بجھ گیا اب پیاس بجھانے سے نہیں کام
پانی سے علاقہ نہیں کھانے سے نہیں کام
شرمندگی ہے رخصت عباس کی مجھ کو
اب فکر نہیں بھوک کی اور پیاس کی مجھ کو

گھر جاؤ نہ تم بھی کہیں صدقے گئی ، بابا
پھٹ جائے گا غم سے مرا ننھا سا کلیجا
مارے گئے سب خویش و پسر تم ہوئے تنہا
گھر میں چلے آئیں گے نہیں ڈرنے کے اعدا
واں خوف ہے یاں امن ہے وسواس نہیں ہے
کچھ روحِ محمد کا انہیں پاس نہیں ہے

اس خیمہ کو سب جانتے ہیں کعبۂ ایماں
ہم لوگ تو ہیں مثل غزالان ختن یہاں
اب یہ نہ کریں تیغ زنی یہ نہیں امکاں
جانے دوں بس اب رُخ نہ کرو جانب میداں
لٹ جائیں گے سب وقت تو پہچانیے بابا
صدقے گئی، کہنے کو مرے مانیے بابا

شہ بولے کہ صدقے پرر اے دختر دلگیر
قربان ہو اس پیار سے سمجھانے کے شبیر
پر روزِ ازل سے تو میں ہوں کشتۂ شمشیر
جز مرگ بن آئی نہیں بی بی کوئی تدبیر
کیوں کر رہوں میں گھر میں الم مجھ کو بڑے ہیں
فرزند مرے خاک پہ سب رن میں پڑے ہیں

بیٹی سے یہ فرماتا تھا زہراؑ کا وہ جایا
جو سر قدم شاہ پہ بانو نے جھکایا
کی عرض کہ حق سر پہ رکھے آپ کا سایا
سب دیکھ چکی مجھ کو جو قسمت نے دکھایا
افسوس کہ اقبال مرا جاتا ہے صاحب
طور اپنی تباہی کا نظر آتا ہے صاحب

حضرت کی بہن جو ہیں نبی ان کے ہیں نانا
ماں فاطمہ سی ان کی ہیں خاتون زمانا
امت کو ہے واجب انھیں پردے میں بٹھانا
میں قوم کی ہوں غیر کہاں میرا ٹھکانا
ہوئے گا یہی حکم عمر فوج ستم کو
ہاں قید کرو دختر سلطان عجم کو

اُٹھ جائے گا جب سر سے مرے آپ سا والی
چھن جائے گی چادر بھی مری اے شہ عالی
برباد ہو بانو، یہ بنا چرخ نے ڈالی
گھر حیدر کرار کا ہو جائے گا خالی
شمشیر سے خوں میرا بہاتے ہوئے جاؤ
اب خاک کے پردے میں چھپاتے ہوئے جاؤ

روئے بہت ان باتوں کو سن کر شہ والا
پھر کوئی سخن بانو نے منہ سے نہ نکالا
مرنے کو چلے شاہ ہوا گھر تہہ و بالا
فردوس کے رستے پہ قیام آپ نے ڈالا
بڑھ کر جو ستمگر صف میدان سے آئے
شہ تیغ علم کر کے عجب شان سے آئے

لشکر میں ہوا غل کہ علی کا پسر آیا
یا چرخ سے خورشید زمیں پر اُتر آیا
بے خوف ہزاروں میں کٹانے کو سر آیا
آمد کی یداللہ کا نقشہ نظر آیا
خیبر میں جو تھا جنگ کا سامان وہی ہے
چتون ہے وہی رعب وہی شان وہی ہے

یہ کہتے تھے اعدا کہ چلی شاہ کی شمشیر
تھرائی زمیں خوف سے کانیا فلک پیر
جس صف پر گری خوف سے بیجان ہوئے پیر
نیزے گرے ہاتھوں سے کمانوں سے مجھے تیر
ہر وار میں دم بند کیا تیغ زنوں کا
کوسوں نظر آنے لگا انبار سروں کا

دینے لگے جب اہل ستم حق کی دوہائی
میداں سے صدا شیر الہی کی یہ آئی
کیوں اے پسر سعد یہ نیکوں سے برائی
دیکھی مرے فرزند کے ہاتھوں کی صفائی
لشکر سے نکل دیکھ تو کیا کھیت پڑا ہے
ایسا کوئی پیاسا کہیں لاکھوں سے لڑا ہے

کیا تو نہیں فرزند پیمبر کا شناسا
ہے والدہ کون اس کی، یہ کس ہے نواسا
گرمی کے یہ دن اور یہ کئی روز کا پیاسا
کیا ہوتا جو تو پانی اسے دیتا ذرا سا
او گبر، عداوت یہ مرے نور نظر سے
جو مالک کوثر ہے، وہی پانی کو ترسے

یہ سن کے ہوا اور بھی لشکر میں تلاطم
تھرا گئے اعدا کے جگر ہوش ہوئے گم
پہچان کے آواز علی ڈر گئے مردم
بس آگیا شبیر کو امت پہ ترحم
سمجھایا علی نے یہ شہ تشنہ دہاں کو
رکھ لو مری جان میان میں تیغ دو زباں کو

سر پیٹتے فردوس سے آتے ہیں پیمبر
زہرا کو لیے بیچ میں حوریں ہیں کھلے سر
عاشور ہے اب ہو چکا وعدہ بھی برابر
قاتل کو پکارو کہ رکھے حلق پہ خنجر
سر تن سے جدا ہونے کا ہنگام یہی ہے
امت کی شفاعت کا سر انجام یہی ہے

سن کر یہ صدا روک لی شبیر نے تلوار
فرصت جو ملی ٹوٹ پڑی فوج ستمگار
سینے سے یکایک ہوئے سو تیر ستم پار
تھیں جتنی اُپی برچھیاں ان سب کے چلے وار
نیزہ جو لگا پشت شہِ عرش نشیں پر
گھوڑے سے گرا فاطمہ کا لال زمیں پر

افتادہ رہے خاک پہ غش میں کئی ساعت
نکلی تھی زباں خشک یہ تھی پیاس کی شدت
اس وقت بھی پاس آ نہ سکے اہل شقاوت
ہوش آیا تو اٹھ کر چلے اور گر پڑے حضرت
زخموں سے لہو بہ گیا زہرا کے پسر کا
پھر ہوش رہا شہہ کو نہ اپنے تن و سر کا

پوشاک تن پاک کی سب خوں سے بھری تھی
لب خشک تھے اور چشم میں اشکوں کی تری تھی
مجروح جبیں خاک پہ سجدے میں دھری تھی
عالم سے بجز یاد خدا بے خبری تھی
فرزند کی غربت پہ فدا ہوتی تھیں زہراؑ
ہر بار لپٹ جاتی تھیں اور روتی تھیں زہراؑ


جب شمر کو حضرت کا یہ عالم نظر آیا
رہوار سے کھینچے ہوئے خنجر اُتر آیا
ڈرتا ہوا نزدیک شہ بحر و بر آیا
کہتا ہوا یہ سعد لعیں کا پسر آیا
بے ہوش نواسا ہے رسولِ عربی کا
کیا دیکھتا ہے کاٹ کے سرسبط نبی کا

ظالم نے رکھا چاند سی گردن پہ جو خنجر
کیا کرتا ہے کیا کرتا ہے چلائے پیمبر
زہرا بھی بلکتی رہیں، رویا کیے حیدر
یاں کاٹ لیا شمر نے تن سے سر سرور
راکب کے نہ پہلو سے جدا ہوتا تھا گھوڑا
بُو سونگھتا تھا حلق کی، اور روتا تھا گھوڑا

بجنے جو لگے فتح کے باجے، تو ہوا غل
لو شمع مزازِ شہِ لولاک ہوئی گل
حیواں تھا، پہ اس دم نہ ہوئی تاب تحمل
ماتھے کو بھرے خوں سے چلا خیمہ کو دُلدُل
لٹکی تھی عناں، ٹھوکریں کھاتا ہوا آیا
صرصر کی طرح خاک اُڑاتا ہوا آیا

ڈیوڑھی پہ حرم جمع تھے سب کھولے ہوئے بال
دیکھا شہ مظلوم کے مرکب کا عجب حال
تسما ہے کٹا، زیں ہے ڈھلا خون سے منہ لال
بانو نے کہا لٹ گیا لوگو ، مرا اقبال
روتا ہوا رن سے جو ادھر آیا ہے گھوڑا
مر جانے کی راکب کے خبر لایا ہے گھوڑا

وارث کے میں اس خوں بھرے رہوار کے داری
سرتا بہ قدم زخم نظر آتے ہیں کاری
تب نوچ کے بالوں کو سکینہ یہ پکاری
چھوڑو ہمیں اماں کہ چلی جان ہماری
خالی ہے جو گھوڑا تو سفر کر گئے بابا
ہے ہے مجھے سر پیٹنے دو، مر گئے بابا

نزدیک وہ آیا تو حرم دوڑے کھلے سر
زینب نے کہا گھوڑے کی گردن سے لپٹ کر
چھوڑا مرے بھائی کو کہاں کیا ہوئے سرور؟
گھوڑے نے کہا ذبح ہوئے سبط پیمبر
سرکاٹ کے نیزہ پہ ابھی لاتے ہیں اعدا
ہشیار رہو ٹوٹنے اب آتے ہیں اعدا

راکب کو مرے لاکھ ستمگاروں نے مارا
پانی کو ترستا ہوا دنیا سے سدھارا
فرمایا تھا زینب سے یہ کہہ دیجیو خدارا
صابر رہوا تقدیر سے خواہر نہیں چارا
قربان کیا راہ میں جس کے تن و سر کو
ہم نے اسی حاکم کے حوالہ کیا گھر کو

گھوڑے سے یہ سنتے ہی قیامت ہوئی برپا
غش ہوگئی، بانو نے یہ سر ہاتھو سے پیٹا
چلاتی تھیں کلثوم کہ واحسرت و دردا
تھا زینب مضطر کا جو عالم وہ کہوں کیا
چلاتی تھی میں جیتی ہوں تم مر گئے بھائی
پردیس میں زینب سے یہ کیا کر گئے بھائی

لپٹی ہوئی رہوار کے قدموں سے سکینہ
کہتی تھی، بلالو ، مجھے یا شاہ مدینہ
بے آپ کے ہے موت سے بدتر مرا جینا
جو تھامتا تھا کہتی تھی وہ کوٹ کے سینا
گودی میں نہ لو جان چلی جاتی ہے، لوگو!
گھوڑے سے مرے باپ کی بو آتی ہے لوگو!

سُن کر یہ بیاں بیبیاں کرتی تھیں یہ ماتم
سر خاک پہ گھوڑا بھی پھٹکتا تھا بصد غم
آ پہنچے ادھر چھاتیاں تانے ہوئے اظلم
خاموش انیسؔ طول مناسب نہیں اس دم
احوال ہے جانکاہ خیام شہَ دیں کا
سر کھل گیا بلوے میں ہر اک پردہ نشیں کا
