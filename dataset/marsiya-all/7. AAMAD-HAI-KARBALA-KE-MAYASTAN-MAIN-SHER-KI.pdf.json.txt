جلد اول
www.emarsiya.com
مرثیہ میر انیس

آمد ہے کر بلا کے نیستاں میں شیر کی 
ڈیوڑھی سے چل چکی ہے سواری دلیر کی
جاسوس کہہ رہے ہیں نہیں راہ پھیر کی 
غش آ گیا ہے شہ کو یہ ہے وجہ دیر کی
خوش بو ہے دشت باد بہاری قریب ہے 
ہشیار غافلو! کہ سواری قریب ہے

آتا ہے وہ جری جو ہزاروں میں فرد ہے
شیروں کا شیر عازم دشتِ بزد ہے
دہشت سے آفتاب کا چہرہ بھی زرد ہے 
بڑھ کر پرے سے جو اسے روکے وہ مرد ہے
سر پر کوئی ہوا نہیں اس خاندان سے 
گھر میں اسی کے اتری ہے تیغ آسمان سے

مشہور ہیں جہاں میں یہ صفدر وحید دہر 
جبار کے غضب کا نمونہ ہے ان کا قہر
لڑنے میں آ گئی جو شجاعت کی اِن کو لہر
لاکھوں سے ایک وار میں یہ چھین لیں گے نہر
فرزند ہیں علی سے شہ کا ئنات کے 
لاشوں کے پل بندھیں گے کنارے فرات کے

ہان نور چشم فاتح خیبر قریب ہے
لو وارث کشنده عشر قریب ہے
لخت دل درندۂ اژ در قریب ہے
جو تیغ کا دھنی ہے وہ صفدر قریب ہے
جو ہر کبھی چھپے نہیں تیغ اصیل کے
کاٹے انھیں کی تیغ نے پر جبرئیل کے

یکتائے روزگار ہے وہ شیر حق کا لعل
اک اک جری ہے شیر درندہ دم جدال
ان سے مقابلےکی بھلا ہے کسے مجال
جرأت وہی ہے غیظ وہی ہے وہی جلال
دکھلائیں گے چلن اسد کردگار کا
گھر گھاٹ اُن کی تیغ میں ہے ذوالفقار کا

رشک چمن ہیں سب پہ گل سر سَبَد یہ ہے
آفاق میں نظیر ہنر بر احد یہ ہے
ذی مرتبت ہے صاحب فہم و خرد یہ ہے
عباس نام کیوں نہ ہو کس کا اسد یہ ہے
دیکھا نہیں جان میں شیر اس جمال کا
دُرِّ نجف ہے فاطمہ زہرا کے لال کا

اللہ رے آمد آمد عباس صف شکن 
 لرزاں تھے کوہ ہلتے تھے دل کانپتا تھا تن
جنگل کے شیر بن گئے تھے خوف سے ہرن 
اک شور تھا کہ آج پڑے گا غضب کا رن
یه شیر کم نہیں اسد قلعہ گیر سے 
گویا مقابلہ ہے جناب امیر سے

تھا فوج قاہرہ میں طلاطم کہ ا لحذر
تھیں موج کی طرح سے ادھر کی صفیں اُدھر
چکر میں تھی سپاہ کہ گردش میں تھا بھنور 
پانی میں تھے نہنگ ابھرتے نہ تھے مگر
فوجیں فقط نہ بھاگیں تھیں منہ موڑ موڑ کے 
دریا بھی ہٹ گیا تھا کنارے کو چھوڑ کے

چھایا تھا سب پہ رعب علم دار نوجواں
تسلیم کو جھکے ہوئے تھے فوج کے نشاں
گوشہ ماں کا ڈھونڈھ رہی تھی ہر اک کماں 
ترکش بھی تھے ہراس میں کھولے ہوے وہاں
تیروں کا بے گماں تھا ارادہ گریز کا 
منہ کند ہو گیا تھا ہر اک تیغ تیز کا

ہل چل یہ تھی کہ گرد سواری عیاں ہوئی
گویا چمن میں بادِ بہاری عیاں ہوئی
آمد خدا کے شیر کی ساری عیاں ہوئی
آپ آئے کیا کہ قدرت باری عیاں ہوئی
روشن تھا سمع طور سے پر تو حضور کا
خلعت ملازمین مقدس کو نور کا

اک شور تھا کہ آج زمیں آسمان ہے 
صحرائے کر بلا نہیں دنیا کی جان ہے
اترا زمیں پہ چاند یہ خالق کی شان ہے 
رضواں نے دی صدا کہ خدا مہربان ہے
پر تو ہے یہ رخ خلف بو تراب کا 
دیکھو الٹ گیا ہے ورق آفتاب کا

نقش ہم فرس کی ضیا پر کرو خیال
اختر کہیں ہے بدر کہیں ہے کہیں بلال
ہے دو پھر کے بعد سدا شمس کو زوال 
یاں ہے وہی عروج ز ہے حشمت و جلال
پروانہ آفتاب ہے چہرے کے نور پر 
گھوڑے پہ آپ ہیں کہ تجلی ہے طور پر

آئینۂ جبیں سے صفا آشکار ہے 
ابرو سے ماہ رخ سے ضیا آشکار ہے
چشم گہر فشاں سے حیا آشکار ہے
رخ سے جلال شیر خدا آشکار ہے
رستم بھی چڑھ سکے گا نہ منہ پر دلیر کے 
چہرہ تو حور کا ہے پہ تیور ہیں شیر کے

نور جبیں نے جلوۂ قدرت دکھا دیا
چہرے نے حسن صبح صباحت دکھا دیا
ابرو نے رنگ تیغ شجاعت دکھا دیا 
قامت نے سب کو طور قیامت دکھا دیا
خگل کو بوے کوچۂ گیسو بسا گئی 
کپڑوں سے نگست گل فردوس آ گئی

ابرو نہیں ہے چشم مروت نہاد پر
نوں لکھدیا ہے صانع قدرت نے صاد پر
دید اس کی فرض عین ہے خوش اعتقاد پر 
قربان ہے صبح و شام بیاض و سواد پر
ساده نگیں حدید کا در نجف میں ہے 
پتلی نہ جانیو دُر کمنوں صدف میں ہے

اعجاز لب میں چشم میں سحر حلال ہے
پتلی نہیں ہے چہرہ یوسف کا خال ہے
تعریف کیا کریں دہن بے مثال ہے
تقسیم بندوں جزو لا تیجزیٰ محال ہے
ٹھہرا لیا ہے نقطۂ فرضی دہن نہیں
اسرار کرد گار میں جائے سخن نہیں

شیریں لبوں کی مدح میں لب ناطقہ ہے بند 
لائے گا ہر سخن میں نمک یہ کہاں سے قند
پھیکی جو بات ہے وہ زباں کو نہیں پسند 
عالم ہے اُن کے شور تکلم سے بہرہ مند
نے قند میں یہ لطف نہ شاخ نبات میں 
صانع نے بھر دیا ہے مزا بات بات میں

بے مثل ہیں خوشا ڈر دنداں کی آب و تاب
در عدن کو دیتے ہیں دنداں شکن جواب
یوسفؑ نے دیکھے تھے یہی اختر میان خواب 
طالع پہ جب گئے مہ کناں ملا خطاب
باتوں میں لب جو ہلتے ہیں اس خوش خصال کے 
ہیروں کی چھوٹ پڑتی ہے ٹکڑوں پہ لال کے

قربانِ رونقِ خطِ رخسارِ سرخِ فام
یہ صبح ہے حلب کی تو گیسو ختن کی شام
واللیل گردِ سورہ والشمس ہے تمام
گویا جناب خضر کا ظلمات ہے مقام
تفسیر خط کی مصحف ایماں کے گرد ہے
دیکھو ہجوم مور، سلیمان کے گرد ہے

یہ خط نہیں ہے دفتر قدرت نگار ہے 
عنبر فشانیِ قلمِ مشک بار ہے
لاریب فیہ مصحف پروردگار ہے 
وا ضح یہ ہے کہ جلد سے خط آشکار ہے
منہ دیکھے جس کو نو ر کا سورہ نہ یاد ہو 
تاریک شب میں پڑھ لے جو روشن سواد ہو

روشن گر زمانہ ہے صبح گلو کا نور 
دیکھے اگر تو شرم سے گردن جھکائے حور
نور خدا کا صاف گریباں سے ہے ظہور 
پروانہ شمع حسن پہ جس کے چراغ طور
بوسوں کو حوریں رہ گئیں ہیں ہونٹ چاٹ کے
پریوں نے جان دی ہے گلے کاٹ کاٹ کے

شانے سپہر حسن کے دو آفتاب ہیں 
بازو مثال دست خدا لاجواب ہیں
ساعد برائے تیغ و سپر انتخاب ہیں
ہاتھوں سے بادشاہ و گدا فیض یاب ہیں
الٹی ہے آستین جو حیدر کی شان سے 
رگلی ہوئی ہے تیغ ید اللہ میان سے

ساعد میں زور وہ که زبردست زیر ہیں
ایدا میں باحواس ہیں فاقوں میں سیر ہیں
لاکھوں پہ حملہ کرتے ہیں ایسے دلیر ہیں 
پنجے کا اُن کے ذکر بھلا کیا کہ شیر ہیں
زہرہ ہے ڈر سے آب کیومرث و گیو کا 
منہ پھر گیا ہے اُن کے طمانچوں سے دیوکا

طاقت بھی ان کے بازوؤں کا ایک نام ہے
زور اُن کا خانہ زاد، تہورر غلام ہے
اقبال ان کے گھر کا مدار المہام ہے
ان کے جلو میں فتح و ظفر صبح و شام ہے
بردم قشون جاہ و حشم ساتھ رہتے ہیں 
نصرت کو ان کا غاشیہ بردار کہتے ہیں

فوج اُن کی شان و شوکت و اقبال و جاه ہے
مردانگی غلام جلالت سیاہ ہے
ثابت قدم ہیں پر دم تیغ اُن کی راہ ہے 
جرأت ہے اُن کا خشم شجاعت نگاہ ہے
فوجوں سے معرکے میں نشان چھین لیتے ہیں 
سید ہیں آن بان پہ یہ جان دیتے ہیں

مرجائیں نامراد یہ ان کی مراد ہے
ناشاد ہوئے جان تو دل ان کا شاد ہے
کم اُن کے آگے لشکرابن زیاد ہے
جویا ہیں کافروں کے یہ شوق جہاد ہے
دنیا ہو اک طرف تو یہ کچھ جانتے نہیں
الله و پنجتن کے سواکچھمانتے نہیں

رہتے ہیں سب جہاں کے زبردست وزیردست
شکر تباہ کر دیئے فوجوں کو دی شکست
دیکھا ہے شیر حق کی لڑائی کا بندو بست
آنکھ ان کی حق نماہے نظر ان کی حق پرست
روح الامیں پروں کو بچھاتے ہیں فرش پر
سر ان کے خاک پر ہیں نماز ان کی عرش پر

سینے کا آئینہ ہے کد ور ت سے پاک صاف
برعکس ان سے جو وہ خدا سے ہے بر خلاف
جرأت کا اُن کی قاف سے شہرہ ہے تا بہ قافا 
سو سو صفوں کو صاف کیا ہے دم صاف
دعوی نہو جسے یہ اسے ٹو کتے نہیں
 تلوار جب چلی تو سپر رو کتے نہیں

اب کس طرح ثبات قدم کو کروں  رقم 
کاغذ پہ رک گیا ہے صدا دے کے یہ قلم
نعلین پائے حضرت عباس کی قسم 
ٹل جائے کوہ پر نہ ہٹیں گے جگہ سے ہم
ثابت ہوا کہ قابل شرح و بیاں نہیں 
خامے کا ذکر کیا ہے سیاہی رواں نہیں

وصف صلاح جنگ میں اب لٹ گئی ہے جان 
اے ذہن آج ہے تری تیزی کا امتحاں
مضموں نئے تراش تو اے خنجر زباں 
جو ہر شناس بیٹھے ہیں اے تیغ طبع ہاں
منزل ابھی ہے دور صف کا رزار کی 
رہ جائیو نہ تجھ کو قسم ذوالفقار کی

یہ خود آ ہی نہیں فرق جناب پر 
سرپوش نور ہے قدح آفتاب پر
ابر آ گیا ہے فرق رسالت مآبؐ پر 
یا تاج خسروی ہے سر بو ترابؑ پر
سایہ میں وہ جو آج سعید زمانہ ہے 
اقبال کے ہما کا یہی آشیانہ ہے

مردم کو اس زرہ کی زیارت ضرور ہے 
حلقوں میں جس کے حور کی پتلی کا نور ہے
موسیٰ کا ہے یہ قول کہ قندیل طور ہے 
داؤد کہتے ہیں کہ یہ جو شن زبور ہے
کشاف امرحق ہے بیاں اس سعید کا 
ہاں ترجمہ ہے مصحف رب مجید کا

رکھتا نہیں کسی سے کدورت یہ خوش نهاد 
الا عدوے آل پیمبر سے ہے عناد
چار آئینہ ہے رحمت و انصاف و عدل و داد 
بس پنجتن کا نام سپر ہے دم جہاد
بن جائے گا اماں کا حصار آئینہ یہی 
جوشن یہی سپر یہی چار آئینہ یہی

پیشانی آئینہ، رخ جان پرور آئینہ 
دوش آئینہ ہے سینہ مہ پیکر آئینہ
بر میں دل آئینہ جدا نور آئینہ 
ہر آئینہ سے بہتر و خوش تر ہر آ ئینہ
بے حد و بے حساب و شمار آئینہ ہیں یاں 
چار آئینہ کے بدلے ہزار آئینہ ہیں یاں

دستانہ ہے کہ تیغ ید اللہ کا نیام 
منہ میں کلائی شیر کی یہ ہے انھیں کا کام
قالب ظفر، کا فتح کا گھر، زور کا مقام 
پنجے میں ہے جو تیغ تو قبضے میں روم و شام
دنیا میں کوئی اُن سے نہ افضل نہ دین میں
قوت خدا کے ہاتھ کی ہے آستین میں

یہ شیر نیستانِ ولایت کے ببر ہیں 
بھیشے میں شیر حق کے ہے یہ وہ ہنر بر ہیں
چپ جانیو نہ ان کو یہ مختار صبر ہیں 
کڑ کیں اگر تو برق ہیں گرجیں تو ابر ہیں
رب علا کا قہر انھیں کا جلال ہے 
برق اُن کی تیغ ہے تو گھٹا ان کی ڈھال ہے

روباہ دل ہے شیر ژیاں اُن کے سامنے 
لرزاں ہیں مثلِ پیر جواں اُن کے سامنے
پشے سے کم ہیں پیل دماں اُن کے سامنے 
کھلتی نہیں کسی کی زباں ان کے سامنے
تن پرزے ہو کہ خاک کے پیوند ہوتے ہیں
انساں تو کیا ہیں تیغوں کے دم بند ہوتے ہیں

ہے دوش صبح عید شب قدر ہے سپر
قدرت خدا کی یہ ہے ادھر شب ادھر سحر
اک ماہِ نو تو چار ستارے ہیں جلوہ گر 
گویا دولہن بنی ہوئی ہے لیلیِ ظفر
جو خوبیاں کہ چاہیں وہ سب حصول ہیں
معشوق سبزہ رنگ کے دامن میں پھول ہیں

ہے وصف تیغ میں سپر انداختہ زباں 
لکنت کے حرف آتے ہیں لب پر دم بیاں
مضموں ہیں مثل برق جہنده شرر فشاں
پیدا سریرِ کنک سے ہے شور الاماں
کیوں کر کوئی لکھے جو مجال رقم نہ ہو 
خامے کو خوف ہے کہ زباں پھر قلم نہ ہو

قد کتنا خوش نما ہے بدن کس قدر ہے گول 
جوہر شناس ہے تو اسے موتیوں سے تول
مفتاح فتح ہے در نصرت کو اس سے کھول 
وہ تیغ ہے خراج صفاہاں ہے جس کا مول
اشراف کا بناؤ رئیسوں کی شان ہے
شاہوں کی آبرو ہے سپاہی کی جان ہے

دل سوز شعله خو، شرر انداز، جاں گداز 
لشکر کش و شکست رساں و ظفر نواز
خوں خور، کج اداؤ دل آزار و سرافراز 
حاضر جواب تیز طبیعت زباں دراز
سج اس کی ہے پسند جہاں کو سجی نہ ہو
معشوق پھر نہیں اگر اتنی کجی نہ ہو

پشتہ وہ اس کا اور وہ باریکیٔ خمیر 
کس بل میں بے مثال اصالت میں بے نظیر 
جنگ آزما، خراج ستانندہ، ملک گیر 
گیتی نورد، بادیه پیما، فلک سیر
اس کا جلال خلق میں کس پر جلی نہیں 
کوچہ وہ کون سا ہے جہاں پر چلی نہیں

چھوڑے اگر شعاع کی چلمن نہ آفتاب 
کیا تاب ہے کہ لا سکے اس کی چمک کی تاب
آفت کا دم ہے قہر کی تیزی عضب کی آب 
دشمن اسے جو رات کو دیکھے میانِ خواب
بھاگے ہزار وہ پہ نہ پاوے مفر کہیں 
بستر پہ دھڑ کہیں ہو دمِ صبح سر کہیں 

ہے گرچہ علم تیر میں قادر وہ ارجمند 
لیکن کماں نہ ساتھ ہے نے تیر و نے کمند
تیح و سپر ہے یا علم شاہ سر بلند 
سب حربے دور کے ہیں بہادر کو ناپسند
کیا خوف ان کو نہر پہ گر روک ٹوک ہے 
نیزہ نہیں جو پاس اک اس میں بھی نوک ہے

صدقے علم کے حضرت عباس کے نثار 
طوبیٰ شکوہ عرش تجمل فلک وقار
شمشاد سبز پوش گلستان اقتدار 
حمزہ کا اقتدار تو جعفر کا افتخار
جھکتا ہے جس سے عرش یہ پایا اسی کا ہے
ظل خدا پہ دھوپ میں سایہ اسی کا ہے

دریا خجل تھا سبز پھرہرے میں تھی وہ لہر
سبزہ بھی اس کے عشق میں کھائے ہوئے تھا زہر
دامن ہے بادبانِ جہازِ امامِ دہر
موجیں دکھا رہی ہیں بہشت بریں کی نہر
پنجے کا نور سبز پھرہرے کے ساتھ ہے
طوبیٰ کی شاخِ سبز پہ مریم کا ہاتھ ہے

دامن وہ سبز اور وہ پنجے کا اس کے نور
نکلا ہوا ہے قصر زمرد سے روئے حور
فرق جناب خضر پہ روشن ہے شمع طور
بے شبہ دو امام کے ہے نور کا ظہور
اس کا علم یہ ہے جو شہ مشرقین ہے
گویا حسن کے دوش پہ دست حسین ہے

لکھتا ہے اب یگت قلم سرعت سمند 
آہو شکار، شیر طبیعت دغا پسند
نازک مزاج خوش قد و طناز و سربلند 
وه پیش وپس وہ ہم وہ کنوتی وہ جوڑ بند
اتری تھی اک پری فرس تند خو نہ تھا 
سرعت بھری ہوئی تھی رگوں میں لہو نہ تھا

تنا ہے اس شکوہ سے عباس تشنہ لب 
اور واں پرے جمائے ہیں سفاک سب کے سب
تیغیںعلم کیے ہے سپاہ دغا طلب 
ڈھالوں سے اہل شام کی دن ہو گیا ہے شب
سر ہنگ روم دورے ہیں دغا پر تلے ہوئے 
ہمیں دور تک نشانون کے شقے کھلے ہوے

کہتا تھا شمر آ کے ہر ایک کے پرے کے پاس 
ہاں صفدرانِ شام خبردار با حواس
مردوں کو معرکے میں نہیں چاہئے ہر آس
بڑھنے نہ پا کے حضرت عباس حق شناس
لاکھوں ہو تم وہ ایک ہے پیاسے کو ٹوک لو 
جائیں لڑا کے شیر کے حملے کو روک لو

ہے رستمی کا وقت و غا کا مقام ہے 
مردانگی نبرو میں مردوں کا کام ہے
عالم میں شور طنطہء فوج شام ہے
حیدر کے اس نشان کو مٹا دو تو نام ہے
ہاتھوں سے صبر کی بھی عناں چھوٹ جائے گی 
مرجائیں گے حسین کمر ٹوٹ جائے گی

پہونچی جو گوش شاہ میں یہ شمر کی صدا 
اٹھے تڑپ کے خاک سے حضرت بر ہنہ پا
چلائے آکے سامنے اے فوج اشقیا
کاٹو خدا کے واسطے پہلے مرا گلا
بولا نہیں میں کچھ جو بھرا گھر اجڑ گیا 
مر جاؤں گا ابھی جو یہ بھائی بچھڑ گیا

آفت میں مبتلا ہوں، اسیر محن بھی ہوں 
فاقہ بھی تین دن کا ہے تشنہ دہن بھی ہوں
بیکس بھی ہوں ضعیف بھی ہوں خستہ تن بھی ہوں 
سیدھی ہوں غریب بھی ہوں بے وطن بھی ہوں
ناحق بڑھے ہو تیر کمانوں میں جوڑ کے 
کیا ہاتھ آئے گا مرے بازو کو توڑ کے

مشہور کائنات میں ہے بھائیوں کا پیار 
بچپن سے میں ہوں اس پر فدا مجھ پہ یہ نثار
پہلو میں دل نہ ہو تو جگر کو کہاں قرار 
مجھ سے جدا ہوا نہیں دم بھر یہ نامدار
جب سے خدا کے شیر نے چھوڑا جہان کو 
پالا ہے میں نے گود میں اس نوجوان کو

بازو یہی ہے ہاتھ یہی تن کی جاں یہی 
قوت یہی عصا یہی تاب و تواں یہی
بھائی یہی پسر یہی راحت نشاں یہی
خادم یہی شفیق یہی مہرباں یہی
پانی پلائے جب یہ بہشتی تو پیتے ہیں 
ہم تو اسی جواں کے سہارے سے جیتے ہیں

دل کی جو تقویت ہے تو قوت جگر کی ہے 
سینے کا ہے سرور ضیا چشم تر کی ہے
دولت کچھ ایک دن کی نہیں عمر بھر کی ہے 
پیری کا آسرا ہے نشانی پدر کی ہے
کیونکر نہ رؤوں روح کا اور تن کا ساتھ ہے 
طفلی کی الفتیں ہیں لڑکپن کا ساتھ ہے

ہم دونوں میں سے ایک پہ قربان ایک ہے 
جاں ایک ہے دل ایک ہے ایمان ایک ہے
جلدیں اگرچہ دو ہیں پہ قرآن ایک ہے 
قالب جدا جدا ہیں مگر جان ایک ہے
جب روح کوچ کر گئی پھر تن میں دم کہاں 
بے جاں ہوا یہ جانِ برادر تو ہم کہاں

دنیا میں چھوٹے بھائی سے پیارا نہیں کوئی 
دل کا سرور آنکھوں کا تارا نہیں کوئی
گر ہے تو یہ ہے اور سہارا نہیں کوئی 
کہنے کو یوں ہیں سب پہ ہمارا نہیں کوئی
پوچھو اسی سے بھائی سے جس سے جدائی ہو 
جب باپ ہو جہان میں پیدا تو بھائی ہو

رو کر جو مستغیث امام بحق ہوئے 
غم سے کلیجے بھائیوں والوں کے شق ہوئے
جو صاحب حیا تھے وہ غرق عرق ہوئے 
سن کر صدا حسین کی عباس فق ہوئے
برچھی لگی الم کی دل دردناک پر 
نزدیک تھا کہ گڑ پڑیں گھوڑے سے خاک پر

گھبرا کے معرکے سے پھر آیا وہ خوش خرام 
دیکھا کھڑے ہیں ہاتھوں سے تھامے کمر امام
گھوڑے سے کود کر یہ پکارا وہ نیک نام 
آپ آئے، کیا غضب یہ کیا اے فلک مقام
سر پر عمامہ رکھئے پیمبر کے واسطے
یہ اضطراب بندۂ احقر کے واسطے

پھیلائے شہ نے ہاتھ کہ آؤ گلے لگو
سینہ مرے جگر سے لگاؤ گلے لگو
بچھڑے ہیں دیر سے نہ رلاؤ گلے لگو 
تو تم بھی دست شوق بڑھاؤ گلے لگو
آنکھوں سے آنکھیں منہ سے منہ اور لب سے لب ملیں
اب کی جدا ہوئے تو خدا جانے کب ملیں

وہ ایک جا رہیں یہ فلک کو نہیں پسند 
دنیا میں ہجر کا کسے پہونچا نہیں گزند
دیکھا نہیں کہ ہو کبھی رستہ اجل کا بند 
آتی ہے موت جب تو بچھڑتے ہیں بھائی بند
روئے جو مدتوں تو خوشی ایک دم رہے 
تھوڑے دنوں نبی و علی بھی بہم رہے

وہ دل ہے داغدار جو ہجراں نصیب ہے 
کوئی بعید یار سے کوئی قریب ہے
اس باغ کا بھی رنگ عجیب و غریب ہے 
اکثر چمن میں پھول نہیں عندلیب ہے
موسم کوئی نہیں چمن روزگار میں
لاکھوں ہیں گل کہ ٹوٹ گئے ہیں بہار میں

فرما کے یہ بہ شوق امامِ امم بڑھے 
عباس اس طرف کو جھکا کر علم بڑھے
بس ڈبڈبائے آنکھوں کو وہ بحر غم بڑھے 
یہ سوئے سینہ اور وہ سوئے قدم بڑھے
دونوں پہ کوہ رنج و غم و یاس گرپڑے
گردن جھکا کے پاؤں پہ عباس گر پڑے

بولے گلے لگا کے شہنشاہ نامدار
اے میرے یادگار پدر میں ترے نثار
لیٹے رہو ابھی کہ جگر کو نہیں قرار 
بھیا ملا دو چھاتی سے چھاتی پھر ایک بار
تم کیا چلے کہ زخم جگر تازہ ہو گیا 
پھر آج ہم کو داغ پدر تازہ ہو گیا

زیر بغل تھے دستِ شہنشاہ بحر و بر 
چھاتی سے سر لگائے تھے عباس نامور
حضرت کا روئے پاک تھا بھائی کے دوش پر 
ہچکی لگی تھی اُن کو اِدھر اور اِنھیں اُدھر
تھمتی تھی رقت اُن کی نہ زہرا کے جائے کی
تھی دو طرف بلند صدا ہائے ہائے کی

عباس رو کے کہتے تھے مولا نہ روئیے 
صدقے غلام اے مرے آقا نہ روئیے
صدمے سے بے قرار ہیں بابا نہ روئیے
سر پیٹتی ہیں فاطمہ زہرا نہ روئیے
پردے میں کچھ نہ آلِ نبی کے خلل پڑے
ایسا نہ ہو غضب کہ سکینہ نکل پڑے

دل تھا جو شہ کا فرط محبت سے بے قرار 
فرمایا ہم کو گرد تو پھرنے دو ایک بار
بولے یہ کانپ کانپ کے عباس باوقار
بندے ہوں لاکھ مجھ سے تو نعلین پر نثار
کیوں کر کہوں کہ قابل لطف امام ہوں
میں تو سکینہ جان کا ادنیٰ غلام ہوں

رو کر کہا حسینؑ نے اے جان الوداع 
اچھا سدھار واے مرے ذی شان الوداع
بھائی تمھارے عزم کے قربان الوداع 
ہم بھی ہیں کوئی اُن کے مہمان الوداع
بابا سے میری پیاس کی فریاد کیجیو 
کوثر پہ جائیو تو مجھے یاد کیجیو

روتے ہوئے یہ کہہ کے چلے شاہ دیں پناہ 
تا دیر اس طرف رہی عباس کی نگاہ
ہم شکل مصطفے کو پکارے بہ اشک و آہ
آنے دیا حضور کو یاں تم نے واہ واہ
بھولے اُسے جو کہہ کے ہم آئے تھے آپ سے
بیٹا چچا نثار خبردار باپ سے

فرما کے یہ چڑھے فرسِ خوش خرام پر
نعرہ تھا دم بدم که تصدق امام پر
چمکا فرس که برق گری ابر شام پر
غصے سے ہاتھ شیر نے ڈالا حسام پر
بڑھکر رجز پڑھا کہ  پرے تھرتھرا گئے 
خیبر کے سرکشوں کو علی یاد آ گئے

اے رخش خامہ شوخیٔ جولاں گری دکھا 
اے نطق سحر کار زباں آوری دکھا
اے شہسوار فوج سخن صفدری دکھا 
اے زور طبع دبدبۂ حیدری دکھا
سطریں نہیں ورق پہ صفیں کارِ زار کی
مصرع ہر اک دکھائے برش ذوالفقار کی

ہاں اے قلم سروں کی جدائی دکھا مجھے 
خندق کی اور اُحد کی لڑائی دکھا مجھے
دریائے کشت و خوں کی ترائی دکھا مجھے 
شمشیر مصطفےٰ کی صفائی دکھا مجھے
دل شق کرے صریر قلم کار زار میں 
غل ہو کہ شیر گونج رہا ہے کچھار میں

نکلے وہ شعر طبع فصاحت شعار سے 
فقرے تھے جس کے تیز کہیں ذوالفقار سے
نقطے تھے آبدار در آبدار سے
مضموں برش میں تیز تھے خنجر کی دھارے
اعدا کے نظم و نسق کی صورت بدل گئی
تیغ دو دم عرب کے فصیحوں پہ چل گئی

نعرہ یہ تھا کہ ہم در دریائے نور ہیں 
دنیا کے جتنے عیب ہیں سب ہم سے دور ہیں
خیبر کشا کے قلب و جگر کے سُرور ہیں 
جرار ہیں سخی ہیں ولی ہیں غیور ہیں
اپنا چلن کھلا ہوا سب عاقلوں پہ ہے 
اب تک ہماری حرب کا سکہ دلوں پہ ہے

جب معرکے میں جم گئے ہیں پاؤں گاڑ کے 
دم میں قدم اکھاڑ دیے ہیں پہاڑ کے
روکی ہے تیغ کفر کی بستی اجاڑ کے 
پھینکا ہے گھر سے حق کے بتوں کو اکھاڑ کے
پڑھ کر درود فوج ملک مدح خواں ہوئی 
جب ہم گئے تو کعبے کے اندر اذاں ہوئی

در پے ہمیں رہے رہ حق کی تلاش کے 
ٹکڑے تلک جلا دیئے کافر کی لاش کے
چھوڑا نہ سر بدن پہ کسی بدمعاش کے 
کاٹے ہمیں سے ہاتھ ہر اک بت تراش کے
ناقوس کو اٹھا کے زمیں پر پٹک دیا 
آتش کدوں پہ تیغ کا پانی چھڑک دیا

جنگ آزما ہیں صف شکن و قلعہ گیر ہیں 
صولت میں دبدبے میں عدیم النظیر ہیں
دنیا کے بادشاہ ہیں گردوں سریر ہیں 
اس اوج پر حسین کے در کے فقیر ہیں
رتبے پہ فخر ہے نہ شجاعت پہ ناز ہے 
گر ہے تو بس غلامیِ حضرت پہ ناز ہے

کیا کیا لڑے ہیں خیبر و بدر و تبوک میں 
یہ ہاتھ پیاس میں نہ رکے ہیں نہ بھوک میں
شہرہ ہے اپنی جود و سخا کا  ملوک میں 
حاتم سے بھی سخی ہیں سوا ہم سلوک میں
بگڑے ہیں جب تو خون کے دریا بہائے ہیں 
سر دیدیا ہے بات پہ جس وقت آئے ہیں

تب شمر نے کہا کہ فصاحت سے کیا حصول
بیعت اُنھیں تو صلح ہمیں بھی نہیں قبول
غازی پکارا او نجس و مرتد و جہول
لیجو نہ منہ سے نام جگر گوشۂ رسول
سمجھا ہے کیا امام عراق و حجاز کو 
گدّی سے کھینچ لوں گا زبانِ دراز کو

تو کیا ہے اور کیا ہے ترا وہ امیر شام 
اور کرتے ہیں بادشاہ کہیں بیعتِ غلام
تو بھی نمک حرام ہے وہ بھی نمک حرام 
او بے ادب یزید کجا اور کجا امام
دوزخ سے دور رہتے ہیں ساکن بہشت کے
کعبہ کبھی جھکا نہیں آگے کنشت کے

یہ کہہ کے لی دلیر نے تلوار میان سے
مسکن چھٹا ہمائے سعادت نشان سے
نکلی جو عندلیب ظفر آشیاں سے 
چمکے شرارے پھول جھڑے آسماں سے
دکھلائی شکلِ قہرِ خدائے جلیل نے
آنکھوں پہ ڈر کے رکھ لیے پر جبرئیل نے

حملہ دلیر کا غضب کردگار تھا 
گر سامنے تھا شیر تو وہ بھی شکار تھا
تلوار کوندتی تھی فرس بے قرار تھا 
مقتل میں گرم معرکہ کار زار تھا
بہتا تھا خوں بدن سے تو منہ زرد ہوتے تھے 
تلوار کی ہوا سے بدن سرد ہوتے تھے

وه تیغ جاں گداز جدھر چل کے رہ گئی 
گردن عدو کی شمع صفت ڈھل کے رہ گئی
یہ غول بھن گیا تو وہ صف جل کے رہ گئی
بھاگا کوئی تو ہاتھ اجل مل کے رہ گئی
کہتی تھی تیغ مجھ سے کہاں بچ کے جائے گا 
ٹھنڈا کروں گی میں تو جہنم جلائے گا

ہوش و حواسِ شمر سیہ رو اڑا دیے
دو دو کے ایک ہاتھ میں بازو اڑا دیی
راکب کے پاؤں گھوڑے کے زانو اڑا دیے 
ڈالی کسی نے آنکھ تو ابرو اڑا دیے
تھا نور چشم شیر الٰہی جلال میں 
پتلی چھپی ہوئی تھی سیاہی کی ڈھال میں

بجلی سی جس پرے کی طرف آ کے پھر گئی 
ناگن تھی اک کہ فوج پہ لہرا کے پھر گئی
دم میں لہو زمین پہ برسا کے پھر گئی 
اللہ رے منہ صفیں کی صفیں کھا کے پھر گئی
کائے جگر تو اور دلیری ہوئی اُسے
سیروں لہو پیا پہ نہ سیری ہوئی اُسے

غصہ تھا شیر کانپتے تھے بزدلوں کے دل 
سینے میں ہو گئے تھے لہو قافلوں کے دل
لوہے کو اس کے مان گئے جاہلوں کے دل 
کیا چال تھی کہ لوٹتے تھے بسملوں کے دل
تھی ماہ نو یہ پھرتی تھی بجلی بنی ہوئی 
چمکی تو زخمیوں کے لیے چاندنی ہوئی

لرزاں ہر ایک بانیِ بیداد و جور تھا
لشکر تھا بے حواس تباہی کا طور تھا
رخ زرد تھے سپاہ کے کچھ رنگ اور تھا 
نیزوں کا تھا نہ اوج نہ ڈھالوں کا دور تھا
کشتوں کے پشتے اور سروں کے پہاڑ تھے 
فوجیں کٹی ہوئی تھیں محلّے اجاڑ تھے

گر اس طرف بڑھا کسی بیدادگر کا ہاتھ 
بالائے فن رہا نہ اِدھر نہ اُدھر کا ہاتھ
رکتا نہ تھا علیِؑ ولی کے پسر کا ہاتھ 
دو ہو کے گر پڑا جسے مارا کمر کا ہاتھ
ہنستی تھی موت آنکھ جو پڑتی تھی زین پر
آدھا فرس پہ جسم تھا آدھا زمین پر

تیغیں سپر کے ساتھ کٹیں خود سر کے ساتھ 
سینہ کمر کے ساتھ کٹا دل جگر کے ساتھ
ہل چل یہ تھی کہ باپ نہ ٹھہرا پسر کے ساتھ 
اور معرکہ میں چھوٹ گئے عمر بھر کے ساتھ
بھاگے شریر خلعت و منصب کو چھوڑ کر
روحیں روانہ ہو گئیں قالب کو چھوڑ کر

گرتی تھی برق تیغ جو ہر پل اِدھر اُدھر
سمٹے ہوئے تھے ڈھالوں کے بادل اِدھر اُدھر
شبدیز تھا کہ پھر رہی تھی کل اِدھر اُدھر 
بھاگڑ تھی قلب فوج میں ہل چل اِدھر اُدھر
ہر جا تنوں کے ڈھیر سروں سے بلند تھے 
بھاگے کہاں گریز کے کوچے تو بند تھے

سرهنگ شام ٹھوکریں کھا کھا کے مر گئے 
جو بچ گئے ادھر سے ادھر جا کے مر گئے 
کتنے جواں سموں کے تلے آ کے مر گئے
پس پس کے سرمہ ہو گئے ٹکرا کے مر گئے
ہل جل نے استخوان بدن چور کر دیے 
بیٹوں نے پاؤں باپ کی چھاتی یہ دھر دیے

بھڑکا دی آگ ساعقۂ شعلہ ریز نے
چن کر صفوں کو صاف کیا تیغ تیز نے
کچلا انھیں سمند کی ہر جست و خیز نے 
گیتی الٹ دی ابن علیؑ کی سیز نے
ترکش نہ تھے درست نہ ثابت کمان تھی
تینوں میں دم رہے تھے نہ لشکر میں جان تھی

تھرا رہا تھا خوف سے میناے وحورد
ہلتے تھے کوہ کانپتا تھا دادے نبرد
تھا دن بھی زرد و دھوپ بھی زرد  اور زمین بھی زرد 
خورشید چھپ گیا یہ اٹھی کربلا میں گرد
اک تیرگی غبار سے تھی چشم مہر میں
 ٹاپو پڑے ہوئے تھے محیط سپہر میں

تھا الاماں کا شور پریشان تھے اہل شہر 
تیغوں کے پیچھے ڈر کے چھپی تھی ہر ایک سپر
ماتھے علم رگڑتے تھے جھک جھک کے خاک پر 
پرچم نے بال کھو لے تھے فریادیوں نے سر
دانتوں میں خس ہراس سے تھی ہر جوان کے 
چادر ہلا رہے تھے پھر ہرے نشان کے

مصروف تھے جہاد میں عباس باوفا
ناگاہ آئی خیمے کی ڈیوڑھی سے صدا
اب کیا سکینہ پیاسی ہی مر جائے اے چچا
کب تک لڑو گے فوج سے بس ہو چکی دغا
سوکھے ہوئے لبوں پہ مری جان آئی ہے 
ائے نور چشم ساقی کوثر دہائی ہے

جلدی خدا کے واسطے دریا پہ جایئے 
قربان جاؤں بھر کے مری مشک لائیے
پھکتا ہے سینہ آگ جگر کی بجھائیے
اچھے مرے چچا مجھے پانی پلائیے
اب رحم کیجئے مری دو دن کی پیاس پر 
جیتی ہوں اب تک آپ کے آنے کی آس پر

اعدا کو بار بار نہ جھنجھلا کے دیکھیئے 
صدقے گئی فرات کو اب جا کے دیکھیئے
کانٹے مری زبان کے اب آ کے دیکھئے 
رونے کو شاہ بیکس و تنہا کے دیکھئے
صدمہ فراق کا ہے دل دردناک پر 
جلد آئیے حسین تڑپتے ہیں خاک پر

عباسؑ نے سنی جو یہ آواز ناگہاں 
بے اختیار آنکھوں سے آنسو ہوئے رواں
کاندھے پر رکھ کے شیر نے شمشیر خوں چکاں 
رخ جانب فرات کیا پھیر کر عناں
دیکھی جو نہر دل نہ رہا اختیار میں 
گھوڑا اڑا کے تیر سے آئے کچھار میں

گرمی میں تھے جو عرق عرق سر سے تا به پا 
سردی سے اس ترائی کے جان آ گئی ذرا
دریا سے ٹھنڈی ٹھنڈی جو آنے لگی ہوا
صدمہ ہوا کہ دھوپ میں ہیں شاہ کربلا
دل ہو گیا کباب مصیبت پر یہ شاہ کی
عباسؑ نامدار نے اک سرد آہ کی

دو دن سے بے زباں پہ جو تھا آب و دانہ بند 
دریا کو ہنہنا کے لگا دیکھنے سمند
ہر بار کانپتا تھا سمٹتا تھا بند بند 
چمکارتے تھے حضرت عباس ارجمند
تڑپاتا تھا جگر کو جو شور آبشار کا 
گردن پھرا کے دیکھتا تھا منہ سوار کا

چمکارتے تھے حضرت عباسؑ نیک نام 
بس اتنا مضطرب نہ ہوائے اسپ تیز گام
گر تو ہے تشنہ کام تو ہم بھی ہیں تشنہ کام 
پیاسا ہے ذوالجناح شہنشاہ خاص و عام
اٹھتا ہے شور گر یہ محمدؐ کے آل سے 
آگاہ کیا نہیں ہے سکینہؑ کے حال سے

عباس نے کہا جو یہ بچوں کا حال زار
گروں ہلا کے رہ گیا اسپ وفا شعار
جب نہر علقمہ میں در آیا وہ نامدار 
پانی سے تھوتنی کو اُٹھانا تھا بار بار
جاں بازی سمند پہ غازی نے رو دیا 
غازی کے منہ کو دیکھ کے تازی نے رو دیا

دریا سے بھر چکا وہ بہشتی جو مشک آب
چلایا فوج کو عمر خانما خراب
لو مشک سے چلا جگر و جان بوتراب
سادات پر بس اب نہ کبھی ہوں گے فتحیاب
گر مشک تا خیام شہِ نیک خو گئی 
یہ جان لو کہ جان گئی آبرو گئی 

یہ شور سن کے گھاٹ پہ امڈی سپاہِ شام 
پہلے سے بھی زیادہ ہوا کچھ ہجوم عام
تولے تھے پہلواں تیر و خنجر و حسام 
غل تھا کہ ہاں نکلنے نہ پائے یہ تشنہ کام
اب پاس ابرو کا ہے جانوں کا غم نہیں
عباس نامور نہیں یا آج ہم نہیں

تیغ دو دم کو تول کے غازی نے دی صدا
مجھ کو نہ دور جانیو اے لشکر جفا
پہلے نہ رک سکے تو بھلا اب رکیں گے کیا 
یہ گھاٹ تیغ کا ہے خبردار اک ذرا
دیکھیں تو یاں پرے کو جمائے کھڑے رہو 
روکو تو برچھیوں سے ہم آئے کھڑے رہو

یہ سن کے جوڑنے لگے حلقوں میں واں خدنگ 
یاں بادپا ترائی میں تھا صورت نہنگ
لپکا جدهر زبانهٔ شمشیر شعله رنگ 
پانی میں ڈوبنے لگے ناری کہاں کی جنگ
حیرت تمام فوج کو تھی اس کے کاٹ پر 
برسا دی آگ تیغ کے پانی نے گھاٹ پر

تا نصف راہ نہر سے لڑتا گیا دلیر
تودے کہیں سروں کے کہیں تھے تنوں کے ڈھیر
تکتے تھے سوئے خیمۂ شہ منھ کو پھیر پھیر 
دم نے لیا کہیں کبھی جھپٹے مثالِ شیر
پھر پھر کے تیغ چلتی تھی اس دیں پناہ کی 
پر ہائے کم نہ ہوتی تھی کثرت سپاہ کی 

نزدیک سے نہ کرتا تھا حربہ کوئی شریر
پہلو سے تیر چلتے تھے اور سامنے سے تیر
تھے ایک جان کے لیے دشمن جوان و پیر 
برچھے تھے گرد پیچ میں تھا وہ مہ منیر
منظور ظلم سخت تھا ہر بدخصال کو
پتھر شقی لگاتے تھے حیدرؑ کے لال کو 

اک تشنہ کام لاکھوں میں کس کس کو دے جواب 
شل ہو گیا تھا ہازوے فرزند بو تراب
کہتا تھا ہاتھ اٹھانے کی مجھ میں نہیں ہے تاب
لڑنے میں فکر تھی کہ نہ ضائع ہو مشک آب
پروا نہ تھی جو بازوؤں پر تیر کھاتے تھے
لیکن سپر سے مشک سکینہؑ بچاتے تھے 

برچھی سے چھد گیا کبھی دل اور جگر کبھی 
اک شیر سے ادھر کبھی جھپٹے اودھر کبھی
چھاتی تلے تھی مشک کبھی دوش پر کبھی 
سینہ کبھی تھا مشک کے اوپر سپر کبھی
رہوار پر سنبھلتے تھے جب جھوم جھوم کے
رہتے تھے بازوؤں کو علی چوم چوم کے

تکتے تھے مسکرا کے سوے آسماں کبھی
ہونٹوں پہ پھیر لیتے تھے سوکھی زباں کبھی
لگتا تھا تن پہ تیر کبھی اور سناں کبھی
جھکتے تھے خود فرس سے کبھی اور نشاں کبھی
گھوڑے کو جب بڑھاتے رانوں میں داب کے
قدموں سے نکلے جاتے تھے حلقے رکاب کے

چھینٹیں لہو کی اڑ کے جو پڑتی تھیں مشک پر 
دامن سے پونچھتے تھے علم دار نامور
یہ پاس تھا کہ تیغوں سے ٹکڑے ہو میرا سر
شقہ مگر علم کا نہ ہوئے لہو سے تر
اقبال بادشاہِ زمین و زماں رہے 
دنیا میں میں رہوں نہ رہوں یہ نشاں رہے

وا حیف وا دریغ تمنائے جاں نثار 
جھکتے تھے بار بار سنبھلتے تھے بار بار
اور یاں مکیں میں تھا بن و رقائے نابکار 
ماری شقی نے دوش پہ اک تیغ آبدار
آفت پڑی نصیب سکینہؑ الٹ گیا 
لڑتے تھے جس سے ہائے وہی ہاتھ کٹ گیا

اک ہاتھ سے سنبھالے تھا مشکیزہ و علم 
بہتا تھا خون ضعف بھی بڑھتا تھا دم بہ دم
گھوڑے پہ سیدھے ہوتے تھے گاہے تو گاہ خم
فریاد الغیاث ستم پر ہوا ستم
تیغا کسی کا شیر کے شانے پہ پھر پڑا
وہ ہاتھ بھی بدن سے جدا ہو کے گر پڑا

کٹ کے گرا تھا بازوئے غازی جو زین پر 
تلوار ادھر لپک رہی تھی اور ہاتھ ادھر
بے دیں یہ چاہتے تھے کہ لیں تیغِ شعلہ در 
قبضہ نہ چھوڑتا تھا کٹے ہاتھ کو مگر
صدقے حواس ابن شبہ ذوالفقار کے 
چھیدے علم کی نوک سے دل پانچ چار کے

بے دست یاں ہوا جو وہ مہر و حسینؑ کا 
واں تھرا تھرا کے رہ گیا بازو حسینؑ کا
غل تھا کہ خالی اب ہوا پہلو حسینؑ کا 
گھائل ہوا برادد خوش رو حسینؑ کا
ہاں نوبتیں بچاؤ ظفریاب ہم ہوئے
گویا علیؑ کے دست مبارک قلم ہوئے

گوہاتھ کٹ گئے تھے مگر کچھ نہ تھا ہراس 
دانتوں سے جھک کے مشک کو پکڑا بدرد و یاس
غم تھا کہ گر پڑا الم شاہ حق شناس 
یہ رعب تھا کہ ڈر سے نہ آتا تھا کوئی پاس
آنکھیں لہو تھیں رخ سے جلال آشکار تھا 
مشکیزہ تھا کہ شیر کے منہ میں شکار تھا

ٹھکرا کے راہوار کو بڑھتے تھے واں سے جب 
چھاتی پہ نیزے رکھ کے انھیں روکتے تھے سب
اس پر بھی بڑھ چلا تھا وہ بیدست و تشنہ لب 
مارا کسی نے فرق پہ اک گرز ہے غضب
صدمے سے زرد چہرۂ پرنور ہو گیا 
ضربت لگی کہ کاسۂ سر چور ہو گیا

ہر چند پھٹ گیا تھا سر دلبرِ علیؑ
تسعہ نہ چھوڑا مشک کا دانتوں سے اس پہ بھی
اپنا نہ کچھ خیال تھا پیاسوں کی فکر تھی 
مرنے پہ سر پٹک دیا جب مشک چھد گئی
آنکھوں سے اشک بہہ کے بصد یاس گرپڑے 
پانی گرا تو گھوڑے سے عباس گر پڑے

آئی صدائے شیر الٓہیؑ یہ ایک بار 
شبیرؑ آ نثار ہوا تجھ پہ جان نثار
ہے یہ ترے لیے مری گودی میں بے قرار 
عاشق کو ہے ترے ترے آنے کا انتظار
ہونٹوں پہ دم بہ دم ہے صدا یا حسینؑ کی 
آنکھیں تری طرف ہیں مرے نور عین کی

جس دم سنا حسینؑ نے یہ نوحۂ پدر 
پٹکا عمامۂ سر اقدس کو خاک پر
گر کر اٹھے سنبھل کے گرے شاہ بحر و بر
چلائے ہاتھ اکبرؑ مہ رو کا تھام کر
وا حسرتا جوان برادر بچھڑ گیا 
تھامو ہمیں کہ بند کمر کا اکھڑ گیا

زینبؑ نے دی صدا کہ میں قربان کیا ہوا 
چلائے اے بہن مرا عاشق جدا ہوا
ہے ہے کا شور اہل حرم میں بپا ہوا 
زہراؑ نے دی صدا کہ بڑا حادثہ ہوا
گھبرا  کے بنت شاہ مدینہ نکل پڑی 
حضرت بڑھے نہ تھے کہ سکینہؑ نکل پڑی

دریا پر سر برہنہ شہِ بحر و بر چلے 
صدمہ یہ تھا کہ ہاتھوں سے تھامے کمر چلے
اکبرؑ سنبھالے باپ کو یا چشم نر چلے
یہ بھی چلے ادھر شہ والا جدھر چلے
صدمہ ہے ضرب غم سے دل پاش پاش پر 
رونے کو بھائی جاتا ہے بھائی کی لاش پر

صورت یہ شاہ کی ہے کہ زلفوں پہ خاک ہے
آلودۂ غبار الم روئے پاک ہے
سوکھے لبوں پہ نالۂ روحی فداک ہے
اور تا کمر قبا کا گریبان چاک ہے
دست یسار بیٹے کی گردن میں ڈالے ہیں
شہ کو جھکے ہوئے علی اکبرؑ سنبھالے ہیں

جب پاؤں کانپتے تھے تو کہتے تھے روکے شاہ 
طاقت بدن کی لے گئے عباس آہ آہ
دریا نہ اتنا دور تھا اے میرے رشک ماہ 
رستہ غلط کیا ہے کہ کچھ بڑھ گئی ہے راہ
ہے دوریاں سے یا وا بھائی قریب سے 
کہتے ہیں وہ حضور ترائی قریب ہے

القصہ لائے باپ کو اکبرؑ ترائی میں
زخمی ملا وہ شیر دلاور ترائی میں
پائی جو بوئے خون برادر ترائی میں
لاشے کے پاس گر پڑے سرور ترائی میں
گذری تھی عمر ہاتھ جسے جوڑتے ہوئے
دیکھا اسی کو خاک پر دم توڑتے ہوئے

منہ رکھ کے منہ پہ بھائی کے بھائی نے دی صدا 
اے شیر اے دلیر یہ بے کس ترے فدا
کیوں پیتلیاں پھراتے ہو بھائی یہ کیا یہ کیا 
عباسؑ میں حسین ہوں دیکھو مجھے ذرا
میرا بھی حلق خشک ہے خنجر کے واسطے 
بھائی کو چھوڑے جاتے ہو دم بھر کے واسطے

ٹھہرو عنان توسن عمر رواں نہ لو
ساتھی تھکا ہوا ہے رہِ کا رواں نہ لو
کروٹ کراو کر میرے آرام جاں نہ لو
لگتی ہے چوٹ دل پہ مرے ہچکیاں نہ لو
مر جاؤں گا میں ساتھ اگر چھوٹ جائے گا
بھائی مرا تو رشتۂ جاں ٹوٹ جائے گا

بولے یہ آنکھ کھول کے عباسؑ نام دار 
آقا ہزار جان گرامی ترے نثار
یه موت زندگی ہے رہے فخر و افتخار 
نکلے جو گل کے سامنے بلبل کی جان زار
دیدار دیکھنے میں نہ آتا تو موت تھی 
پروانہ شمع کو جو نہ پاتا تو موت تھی

زانوئے پاک نورِ خدا اور سر حقیر 
عالم کا بادشاہ کجا اور کجا فقیر
ذرے کو مہر کر دیا اے آسماں سریر
تکیہ کسی کو بھی یہ ملا ہے دمِ اخیر
پایا یہ اوج ماں کی نہ بابا کی گود میں 
معراج مل گئی شہِ والا کی گود میں

رحمت نے رخ کیا مری جانب حضور آئے 
لے کر رسول جام شراب طہور آئے
روشن ہو کیوں نہ چشم جو خالق کا نور آئے 
ایسا نہ ہو سرور جو بالیں پہ حور آئے
عشاق مر بھی جاتے ہیں زخمی بھی ہوتے ہیں 
میں اب تو تندرست ہوں کیوں آپ روتے ہیں

مولا کھڑے ہیں سامنے محبوب ذوالجلال
یہ رو رہے ہیں شیر الٰہی بصد ملال
استادہ ہیں یہ حضرت شبیر انکو خصال
یہ فاطمہؑ ہیں پہلو میں بکھرائے سر کے بال
تنہا نہیں حضور بھلا کیوں ہراس ہیں
جن کا غلام میں ہوں وہ سب میرے پاس ہیں

شہ نے کہا کہ لینے کو آئے ہیں تم کو سب 
عباسؑ چھوڑ جاؤ گے اب ہم کو ہے غضب
سر خاک پر پٹک کے یہ بولا وہ جاں بہ لب 
اے جان فاطمہؑ جگر سید عرب
کس کس کو روکیے کہ یہ اعدا کے ریلے ہیں 
صدمہ بڑا یہی ہے کہ حضرت اکیلے ہیں

راحت کی راہ ہے سفر گلشنِ ارم 
صدمہ مگر ہے روح پر اے قبلۂ الم
اب تک تو کب کے مر گئے ہوتے تڑپ کے ہم
الفت یہ آپ کی ہے کہ اٹکا ہوا ہے دم
دنیا سے کوچ کرنے کو جی چاہتا نہیں 
اے بھائی جان مرنے کو جی چاہتا نہیں

یہ کہہ کے چپ ہوئے تھے کہ اٹھا جگر میں درد 
رخسار سرخ سرخ جو تھے ہو گئے وہ زرد
لیں کروٹیں تو پھر گئی زخموں میں رن کی گرد 
منہ رکھ کے شہ کے پاؤں پہ کھینچی اک آہ سرد
دنیا سے انتقال علم دار ہو گیا 
سردار فوج بیکس و ناچار ہو گیا

بھائی کے آگے بھائی تڑپ کر جو مر گیا
صدمہ غضب کا سبط نبیؐ پر گزر گیا
خنجر الم کا دل سے جگر تک اتر گیا 
چلاتے تھے کہ شیر ہمارا کدھر گیا
لیتے تھے بوسے جھک کے تن پاش پاش کے 
اٹھ اٹھ کے گرد پھرتے تھے بھائی کی لاش کے

جھک کر پکارتے تھے کہ بھیا صدا سناؤ 
سر رکھ لو میرے زانو پر گردن ذرا اٹھاؤ
زینبؑ تمھیں بلاتی ہیں خیمے کے در پہ جاؤ 
کب سے بلک رہی سکینہؑ کو دیکھ آؤ
باتوں میں پیار کی کہیں تم سے گلا نہ ہو 
دریا پہ سو گئے ہو سکینہ خفا نہ ہو

کیا ہے، جو آنکھ بند کیے ہو حیا سے تم 
کیا کچھ خفا ہو سبط رسولِؐ خدا سے تم
اکثر ہمیں بچاتے تھے لو سے ہوا سے تم 
ہم اَٹ گئے ہیں گرد تو جھاڑو قبا سے تم
ہے دوپہر کا وقت برادر پہ دھوپ ہے 
سایہ کرو علم کا مرے سر پہ دھوپ ہے

اکبر نے رو کے عرض یہ کی اے شہ زماں 
رونے سے اب ملیں گے نہ حضرت کے بھائی جاں
لے چلئے گھر میں لاش علم دار نو جواں 
ایسا نہ ہو نکل پڑیں خیمہ سے بی بیاں
دریا پہ ننگے سر کہیں بنت علیؑ نہ آئے 
فضہ کو ساتھ لے کے سکینہؑ چلی نہ آئے

سینے سے کی حسینؑ نے اک دل آہ دل خراش 
فرمایا ان کے بدلے ہمیں موت آئے کاش
اچھا بتاؤ تم کہ میں کیونکر اٹھاؤں لاش 
سر چار پارہ ہاتھ جدا جسم پاش پاش
کیوں کر کہوں کہ لاشۂ غم گھر میں لے چلو
میت کے بدلے مشک علم گھر میں لے چلو

اکبرؑ نے جب علم کو اٹھایا بہ درد و آہ
رونے لگے پکار کے حالت ہوئی تباہ
ہاتھوں سے سر کو پیٹ کے کہنے لگے یہ شاہ 
باندھو علم میں مشک بھی اے میرے رشک ماہ
ہے جس طرح زمانے میں اندوہ غم کا ساتھ 
اب حشر تک رہا یوں ہی مشک و الم کا ساتھ

اکبرؑ نے عرض کی کہ چلیں اب شہ زماں
رو کر امام دیں نے کہا جائیں اب کہاں
واں بھی مرے لیے وہی ہوتا ہے جو یہاں
اپنا بھی گھر ہے اب وہی بھائی رہے جہاں
اٹھتے نہ تھے حسینؑ برادر کو چھوڑ کر 
رکھا پسر نے پاؤں پہ سر ہاتھ جوڑ کر

ناچار اُٹھ کے واں سے امام امم چلے 
فرمایا لو کریم نگہبان ہم چلے
اکبرؑ تو آگے لے کے وہ مشک و علم چلے 
سر ننگے پیچھے سرورِ عالی ہمم چلے
شکل میں شورِ نالہ و فریاد و آہ تھا 
حضرت کے پیچھے اسپ علم دار شاہ تھا

فضہ کھڑی تھی خیمے کے باہر جو بے خبر 
حضرت کو اُس نے دور سے دیکھا برہنہ سر
پردہ اُلٹ کے خیمے کا بولی وہ نوحہ گر 
سیدانیوں اٹھو علم آتا ہے خوں میں تر
اکبرؑ علم لئے ہیں علی کا نشاں نہیں 
کوتل فرس تو آتا ہے وہ نوجواں نہیں 

ناگاہ سب کو دور سے آیا نظر نشاں
تھا خاک سے بھرا ہوا وہ جلوہ گر نشاں
گویا کہ تھا شبیہ الم سر به سر نشاں
ڈوبا تھاخوں سے پنجۂ پر نور دُر فشاں
چھپ جاتا تھا پھریرے میں یوں کانپ کانپ کے 
روتا ہے جس طرح کوئی منہ ڈھانپ ڈھانپ کے

سمجھے یہ سب کہ بازوئے عباس کٹ گئے 
سیدانیوں کے غم سے لہو اور گھٹ گئے
بچوں کے ننھے ننھے جگر غم سے پھٹ گئے 
رنگ اڑ گئے رخوں سے کلیجے الٹ گئے
ہر دل پہ برق، رنج و غم و یاس گر پڑی 
بچوں سمیت زوجه عباس گر پڑی

اکبر علم کو خیمے کے اندر جھکا کے لائے 
سر اپنا پیٹتے ہوئے گھر میں حسین آئے
چلاتے تھے کہ بھائی کو بھائی کہاں سے پائے 
عاشق نے ساتھ چھوڑ دیا ہائے ہائے ہائے
چھینا اجل نے ہم سے ہمارے دلیر کو 
لو بی بیو ترائی میں رو آئے شیر کو

لپٹی تو تھی علم سے سکینہؑ جگر نگار
ہے ہے علیؑ کے لعل کی رانڈوں میں تھی پکار
پرچم پہ یوں لچکتا تھا پنجہ وہ بار بار 
سر پیٹتے جس طرح کوئی مظلوم سوگوار
تصویر حسرت و الم و یاس بن گیا
رایت بھی نخل ماتم عباسؑ بن گیا

زیر الم تھا زوجۂ عباسؑ کا یہ حال 
ماتھا بھرا تھا خاک سے بکھرے ہوئے تھے بال
چلاتی تھی کہ اے اسد کبریا کے لال 
میں سر کو پیٹتی ہوں تمھیں کچھ نہیں خیال
جاتا ہے یوں جہاں سے کوئی آنکھ موڑ کے 
مسکن کیا ترائی میں لونڈی کو چھوڑ کے

مر جائے گی کنیز جو صاحب جدا رہے 
وہ کیجئے کہ خلق میں ذکر وفا رہے
ہیں آپ جس جگہ وہیں لونڈی بھی آ رہے
تھوڑی سی جا مرے لیے پائیں پا رہے
بیٹوں کا قرب چاہتی ہوں نہ عزیز کا
صاحب کی پائنتی ہو سرہانا کنیز کا

دریا کی ٹھنڈی ٹھنڈی ہوا تم کو بھا گئی
جاگے تمام رات کے تھے نیند آگئی
صورت تمہیں عروس شہادت دکھا گئی 
کیا خوش نصیب تھی کہ اجل تم کو پا گئی
ہم تیره بخت ہجرکی راتوں میں روئیں گے 
جاگے نصیب قبر کے آپ اس میں سوئیں گے

صاحب پکارتی ہے یہ لونڈی ادھر تو آؤ 
دامن قبا کا رکھ کے کمر میں علم اٹھاؤ
صورت کوئی پناہ کی میرے لیے بتاؤ
دنیا تو اب اجڑ گئی والی مجھے بلاؤ
جب تم نہ ہو تو موت ہمارا علاج ہے 
صاحب کے ہاتھ ہاتھ پکڑنے کی لاج ہے

فرمائیے تھا آج کی شب تک ہمارا پیار 
اٹھ اٹھ کے دیکھتے تھے مرے منہ کو بار بار
میں کہتی تھی کہ سو رہو اک آن میں نثار 
کہتے تھے رو کے اب یہی محبت ہے یادگار
فرقت میں وصل کی سحر و شام پھر کہاں 
سونا تو حشر تک ہے یہ آرام پھر کہاں

میں دل میں کہتی تھی کہ خوشامد کا کیا سبب
کیا تھی خبر کہ صبح کو بچھڑو گے ہے غضب
صاحب میں دونوں ہاتھوں کو لو جوڑتی ہوں اب 
تم جس جگہ گئے ہو مجھے بھی کرو طلب
چھوڑو نہ اس کو جس کا کوئی آسرا نہیں 
صاحب کے سلسلہ میں کوئی بے وفا نہیں

یہ کہہ کے پیٹنے جو لگی وہ جگر فگار
زینب نے شاہ دیں سے کہا رو کے زار زار
وارث کے غم میں ہوتا ہے یہ حال میں نثار
لے جائیے علم کو اب اے شاہ نامدار
ماتم میں اور کوئی مصیبت گذر نہ جائے 
ڈر ہے مجھے کہ زوجہ عباسؑ مر نہ جائے

زینبؑ سے رو کے کہنے لگے سرور زمن 
لیکر نشاں کو جائے کہاں اب یہ ہے وطن
اب تو نے فوج ہے نہ ہم دار صفت شکن 
گھر لٹ گیا علم کو بڑھاؤ بس اے بہن
لو یہ نشانیِ شہِ دلدل سوار لو 
پٹکا علم سے کھول لو پنجہ اتار لو

جس دم سنا علم کے بڑھانے کا سب نے نام 
سر اٹھ کے پیٹنے لگیں سیدانیاں تمام
رایت مٹا کے خاک پہ کہنے لگے امام 
بس الوداع اے علم سیَّد انام
پیاسے گلے کو خنجر خوں خوار چاہیئے 
بس اب مجھے علم نہ علم دار چاہیئے

پُرخوں علم کے پاس تھے عباسؑ کے پسر
تکمے کھلے تھے کرتوں کے تھراتے تھے جگر
ماں نے جو طوق اتارے تھے اور کان کے گہر
سہما ہوا تھا ایک تو ایک پیٹتا تھا سر
زلفوں پہ گرد تھی تو رخوں پر غبار تھا 
چہروں سے درد بے پدری آشکار تھا

چھوٹا یہ شہ سے کہتا تھا آنسو بہا بہا 
بابا ہمارے گھر میں کب آئیں گے اے چچا
آیا علم پہ اُن کے نہ آنے کی وجہ کیا 
چھوٹے سے روکے تب یہ بڑے بھائی نے کہا
اماں کی مانگ اجڑ گئی صدمے گذر گئے 
بھیا تمھیں خبر نہیں بابا تو مر گئے

دوڑا یہ سن کے نہر کی جانب وہ بے پدر 
رو کے پکارے شاہ کہ بیٹا چلے کدھر
ننھے سے ہاتھ جوڑ کے بولا وہ نوحہ گر 
بابا کی لاش اٹھانے کو جاتے ہیں نہر پر
میت نہ اٹھ سکے گی تو خالی نہ آئیں گے 
دامن میں ہم کٹے ہوئے ہاتھوں کو لائیں گے

بس اے انیسؔ بس کہ دعا کا ہے یہ مقام 
ہو مغفرت خلیقؔ کی یا رب ذوالکرام
مداح آل پاک نبیؐ تھا وہ خوش کلام
یا رب اسی بزرگ کا یہ فیض ہے تمام
بندہ وہ کون سا ہے کہ جو بے قصور ہے 
گر بخشدے تو کیا تری رحمت سے دور ہے
