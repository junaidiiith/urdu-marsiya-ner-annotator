جلد پنجم
مرثیہ میر انیس
۱
غل آمد اکبرؑ کا ہے میدان وغا مین
سر دینے کو جاتا ہے جری راہ خدا مین
طاقت نہین اب ضبط کی شاہ شہدا مین
شیر آتا ہے شورِ صفِ اہل جفا مین
کہتا ہے ہر اک صاحب شمشیر کو دیکھو
کس غیظ مین آتا ہے ذرا شیر کو دیکھو
۲
کس طرح سے دل سینے مین تھرائین نہ اسدم
اک حملے مین کر دیویگا یہ فوج کو برہم
ہے یہ جگر و جانِ شہنشاہ دو عالم
روباہ کے انبوہ سے رُکتا نہین ضیغم
کٹجائے جگر اسکی جو تلوار کو روکے
کیا مُنھ ہے کسی کا جو کوئی وار کو روکے
۳
دیکھو تو عجب شان سے آتا ہے یہ صفدر
کاندھے پہ سپر ہاتھ مین شمشیر دوپیکر
اک دم مین اولٹ دیگا یہ آکر صفِ لشکر
رستم کو بھگا دے یہ کہے دیتے ہین تیور
کیونکر کہین اسکو کہ یہ حق کا ولی ہے
زور مین حمزہ ہے شجاعت مین علیؑ ہے
۴
ہے خوف کہ دلبند حسین ابن علی ہے
بے شبہہ یہ مقبول خداے ازلی ہے
صفدر ہے بہادر ہے یہ عالم پہ چلی ہے
یہ شیر جری ابن ولی ابن ولی ہے
بھاگین جو کہین یہان سے تو فرصت نہ ملیگی
اس شیر سے اک وار کی مہلت نہ ملیگی
۵
صورت مین رسولؐ دوسرا ہے علی اکبرؑ
جرأت مین شہ عقدہ کشا ہے علی اکبرؑ
شمشیر خدا نور خدا ہے علی اکبرؑ
صولت مین تو حمزہ سے سوا ہے علی اکبرؑ
سرتاج شجاعوں کا ہے شیرون کا پسر ہے
روشن ہے کہ یہ بُرج شرافت کا قمر ہے
۶
اک وار مین یہ جان لو پیدل ہین نہ اسوار
نے فوج بچے گی نہ علمدار نہ سالار
اُتری ہے انھین کے لیے افلاک سے تلوار
مشہور ہے کونین مین وہ تیغ شرر بار
مدھم ہے قمر چہرہ گُلفام سے اسکے
رستم کی لحد کانپتی ہے نام سے اسکے
۷
جاری ہو در و داہل غرا آج زبان پر
کھینچتی ہے کوئی آن مین تصویر پیمبرؐ
تصویر وہ تصویر جو عالم سے ہے بہتر
کیا دور جو امداد کرے خالق اکبر
شکل پسر سرور دلگیر دکھا دون
نزدیک ہے گر نور کی تصویر دکھا دون
۸
اے کلک ذرا تھم کہ یہ اب جاے ادب ہے
تصویر یہ اُسکی ہے کہ جو فخر عرب ہے
گردن کو جھکا گر تجھے بخشش کی طلب ہے
قربان ملک ہون تو نہین اسکا عجب ہے
 تعریف ہے فرزند حسینؑ ابن علیؑ کی
تصویر اوتری ہے رسول عربیؐ کی
۹
ہاند یکھین ذرا سب رخ اکبر کی تجلی
دیکھی نہین ایسی مہ انور کی تجلی
یا ہے یہ رُخ حیدر صفدر کی تجلی
بے شبہہ یہ ہے شکل پیمبرؐ کی تجلی
وہ نور ہے اس چہرۂ پُرنور کے اوپر
موسیٰ نے بھی دیکھا کبھی طور کے اوپر
۱۰
آفاق مین مشہور ہے حُسنِ علی اکبرؑ
سجدے کا نشان ہے کہ عیان چاند پہ اختر
خورشید مبین کہیئے تو مضمون نہین بہتر
مہتاب جو کہتا ہون تو داغی ہے سراسر
مضمون کُہن تو نہین مضمون نیا ہے
کیئے نہ جبین آیئنہ نورِ خدا ہے
۱۱
گیسو ہین چپ و راس کرو غور سراسر
دو راتون نے اک چاند کو گھیرا ہے برابر
لہراتے ہین ناگن کی طرح دوش کے اوپر
دل میرا اولجھتا ہے یہ مضمون نہین بہتر
کیونکر نہ ہو اولجھن کہ عجب دام رسا ہے
قرطاس بھی خامہ بھی مرا دل بھی پھنسا ہے
۱۲
گیسوے معتبر کا بیان ہو نہین سکتا
مضمون کہن اسمین نہان ہو نہین سکتا
کیا پینچ ہے اسمین کہ عیان ہو نہین سکتا
بے سلسلہ کچھ اسکا نشان ہو نہین سکتا
ہونگے نہ یہ کاکُل ملک و حور و پری کے
ریشم کے یہ لچھے ہین کہ گیسو ہین جری کے
۱۳
ابرو ہین مہ نو تو جبین غیرت مہتاب
خورشید کا دیکھے سے جسے ہوتا ہے دل آب
بیمثل جو آنکھین ہین تو بینی بھی ہے نایاب
ابرو کی طرف دیکھ کے کہتے ہین یہ احباب
اک نور کے دریا کی یہ دو موج بہم ہین
کہیے نہ بھوین انکو یہ محرابِ حرم ہین
۱۴
محراب حرم ہین کہ ہے خالق نے سنوارا
ابرو کے تلے خال ہے یاقوس مین تارا
ہر دم صفِ مژگان سیہ کا ہے اشارا
ثانی نہین دنیا مین کوئی آج ہمارا
ہین تیر ہمین ترکش محبوب خدا کےک
جوہر ہین ہمین تیغ شہہ عقدہ کشا کے
۱۵
آنکھین ہین کہ ہین نور سے دو جام لبالب
پُتلی نہ کہو اونکو کہ ہین نور کے کوکب
جو مردم بینا ہین وہ کہتے ہین یہی سب
بینا کے تو آگے نہ کھلا آنکھ کا مطلب
گردش نہین آنکھون کی ستم پر یہ ستم ہین
یہ آہوے سبطین غزالانِ حرم ہین
۱۶
دو چاند کے ٹکڑے ہین کہ اکبر کے ہین رخسار
باہین چمن حُسن کے یہ دو گلِ بیخار
پردہ گل بیخار جو ہون طرۂ گلزار
مانندِ الف بیچ مین بینی ہے نمودار
یہ بینیٔ پُرنور لطافت سے بھری ہے
انگشت نبیؐ بیچ مین قرآن کے دھری ہے
۱۷
دندان علی اکبر کے ہین باہین دُر شہسوار
سب لعل بدختان ہین نہ حجت ہے نہ تکرار
وہ لعل کہ ہنگام تبسم ہین گہر بار
ہنسنے مین چمک جاتے ہین بجلی سے یہ ہربار
وہ دانت کہ قدرت کی ضیا جنمین بھری ہے
یا سلک گہر دُرج تجلی مین دھری ہے
۱۸
دل ڈوب گیا دیکھ کے اس چاہ ذقن کو
یہان چاہ ہے سر دینے کی اُس رشک چمن کو
یہ جاہ ہے وہ چاہ نہین تاب سخن کو
خامہ بھی رُکا جاتا ہے بھولا ہے چلن کو
دریا مین جو ڈوبا وہ نہ پھر پیر کے نکلا
اس چاہ سے ابتک نہ کوئی تیر کے نکلا
۱۹
ہیرے کی صراحی ہے کہ ہے گردنِ اکبرؑ
یا نور کا سانچہ ہے کہ کرو غور سراسر
اور دوش ہین اس شیر کے ہمشان پیمبر
ان شانون کا آفاق مین دیکھا نہین ہمسر
کیا خوب ہے اس صاحب شمشیر کا پنجہ
اس شان کا دیکھا نہ کبھی شیر کا پنجہ
۲۰
مہتاب سے روشن علی اکبر کا ہے سینہ
گنجینۂ قدرت اسی صفدر کا ہے سینہ
ہے نور کی تختی کہ دلاور کا ہے سینہ
دیکھا نہ سُنا وہ مہ انور کا ہے سینہ
سینے پہ پسینے کے جو قطرے سے پڑے ہین
خورشید کی تختی پہ ستارے یہ جڑے ہین
۲۱
انداز کمر سب سے ہے غازی کا نرالا
اک تار نظر ہے یہ کہے دیکھنے والا
اس فکر مین دل ہوگیا میرا تہہ و بالا
لیکن کوئی مضمون نہ میسّر ہوا اعلا
وہان پہونچا جہان تھا نہ گذر تک نظر کا
پر مجکو پتا بھی نہ ملا موے کمر کا
۲۲
ہین وہ قدم پاک کہ جنکا نہین ثانی
چلنے مین دکھاتے ہین یہ دریا کی روانی
پیچھے نہ ہٹین لاکھ ہون گر ظلم کے بانی
ان قدمون کی رہ جائیگی عالم مین کہانی
کرتے ہین یہی سیر قدم باغ ارم کی
تاج سر فغفور ہے نعلین قدم کی
۲۳
اب اسلحۂ جنگ کا اظہار ہے منظور
مغفر ہے سر پاک پہ یا قمقۂ نور
کہیئے نہ اسے خود یہ ہے تاج سر حُور
لٹکی ہے سپر پشت پہ یا ہے شب دیجور
یا ابر سیہ جھوم کے آیا ہے چمن مین
خورشید نے یا نور گرایا ہے چمن مین
۲۴
کس شان سے ہے ہاتھ مین تیغ علی اکبرؑ
گرنے مین جو بجلی تو لپکنے مین ہے اژور
کٹ جائے زبان اور نہ بیان ہو سکیں جوہر
مشہور ہے عالم مین یہی تیغ دوپیکر
کونین مین شمشیر خدا نام ہے اسکا
سر تن سے اوڑا دیتی ہے یہ کام ہے اسکا
۲۵
گھوڑا ہے کہ بجلی ہے چھلا وہ ہے کہ صرصر
اک پانؤن زمین پر ہے تو اک چرخ کے اوپر
آفاق مین اس اسپ کا کوئی ن ہین ہمسر
وہ تیز روی ہے کہ ہے افلاک کو چکر
کس طرح مین نقشہ دم تحریر اُتارون
ٹھہرے جو کسی جا تو مین تصویر اُتارون
۲۶
اسطرح کار فرف مین بھی جلوا نہین دیکھا
چھلبل نہین دیکھی یہ چھلاوا نہین دیکھا
یہ چال نہ یہ ڈھال یہ نقشا نہین دیکھا
رہوار کسی نے کبھی ایسا نہین دیکھا
اک پل مین چلا جاتا ہے افلاک کے اوپر
رکھتا ہی نہین یہ تو قدم خاک کے اوپر
۲۷
اک روز یہ سائے نے کیا اوس سے اشارا
سرپٹ مین ترا ساتھ نہ چھوٹے گا ہمارا
یہ سنتے ہی اکبار بھرا اوسنے طرارا
اسطرح اوڑا جیسے اوڑے آگ پہ پارا
ڈھونڈھا اسے سائے نے ادھر اودھر کو
یہ بھی نہ کُھلا کچھ کہ گیا اوڑاکے کدھر کو
۲۸
اوس اسپ پہ ہے جلوہ کنان شاہ کا دلبر
سر دینے کو موجود ہے ہمشکل پیمبرؐ
آمادہ وغا ہے پر اودھر شام کا لشکر
تلوارین چمکتی ہین نظر آتے ہین خنجر
دریا یہ پراجم گیا افواج شقی کا
ہے شور کہ سر کاٹ لو ہمشکل نبی کا
۲۹
سوار چلے آتے ہین کھینچے ہوئے تلوار
اک سمت پرا باندھے ہین میدان مین کماندار
رومی بھی ہلاتے ہین کھڑے نیزۂ خوںخوار
ترکی ہین کھڑے ایک طرف جنگ پہ تیار
تلوارون کے قبضون کو کھڑے چوم رہے ہین
دَل فوجون کے دریا پہ کھڑے جھوم رہے ہین
۳۰
میدان مین بجلی سے چمک جاتے ہین بھالے
گھاٹون پہ پرا باندھے ہین سب برچھیون والے
پیدل بھی بڑھے آگے جو بھالون کو سنبھالے
ہر غول مین ہر صف مین نشان کھل گئے کالے
تیغون کی چمک ہنس پڑی ڈھالون کی گھٹا پر
ناگاہ لگی چوب اودھر طبل وغا پر
۳۱
یہان شور تھا خیمے مین کہ ہے ہے علی اکبرؑ
بانو کا عجب حال تھا سکتے مین تھے سرور
زینب یہ بیان کرتی تھی با حالت مضطر
میدان سے ابتک نہین آیا مرا دلبر
کیا وجہ جو ہمشکل پیمبر نہین آئے
عرصہ ہوا ابتک علی اکبر نہین آئے
۳۲
یارب نہ اوسے خون مین نہاتے ہوے دیکھون
یارب نہ اُسے برچھیان کھاتے ہوے دیکھون
یارب نہ اوسے دہر سے جاتے ہوے دیکھون
میدان سے لاش اوسکی نہ آتے ہوے دیکھون
ہوگا وہ مرے پاس تو آرام رہے گا
اس لال سے دنیا مین مرا نام رہے گا
۳۳
اے بیبیو رن سے مرے اکبر کو بلا دو
میدان سے ہمشکل پیمبرؐ کو بلا دو
بیتاب ہون جلدی مہ انور کو بلا دو
پیارے کو بلا دو مرے دلبر کو بلا دو
گروہ نہین آتے کے تو گھیراؤنگی ہے ہے
سر پیٹتی خیمے سے نکل جاؤنگی ہے ہے
۳۴
پھر عرض کی حضرت سے کہ اے سبط پیمبر
میدان مین کیا کرتے ہین ابتک علی اکبر
دنیا مین سلامت اوسے رکھے مرا داور
دشمن تو ہزارون ہین اکیلا مرا دلبر
دنیا سے مین اُسکو نہ گذرتے ہوے دیکھون
یارب علی اکبرؐ کو نہ مرتے ہوے دیکھون
۳۵
فرمایا شہ دین نے کہ اے دختر حیدرؑ
بس صبر کر اب صبر کر اے عاشقِ داور
میدان شہادت مین ہین تنہا علی اکبرؑ
زندہ یہان آئینگے ہمشکل پیمبرؐ
اب کاہے کو وہ صاحب شمشیر پھرے گا
بے سر دیئے میدان سے نہ وہ شیر پھرے گا
۳۶
قتل علی اکبرؑ کی  عدو کرتے ہین تدبیر
یہ ایک ہے وہان لاکھ جوان دست بہ شمشیر
عزت مرے اکبر کی رکھے مالک تقدیر
کچھ دودھ کی بانو کے دکھا جائین یہ تاثیر
باقی یہ نشان تک نہ رکھے فوج شقی کا
حیدر کی طرح نام ہو ہمشکل نبیؐ کا
۳۷
صد حیف کہ دو دن سے ہے پیاسا مرا دلبر
اور نہر سے سیراب ہے وہان فوج ستمگر
پانی نہین ممکن جو پلاؤن اُسے جاکر
مجبور کسی کو نہ کرے خالقِ اکبر
کیا آج کے دن بیکس و ناچار ہے شپیرؑ
زندان مصیبت مین گرفتار ہے شپیرؑ
۳۸
حضرت تو یہ کرتے تھے بیان بادل مضطر
وان رن مین اجر خوان تھے جنابِ علی اکبرؑ
فرماتے تھے ہُشیار ہو اے قوم ستمگر
دادا ہے مرا شیرخدا قاتل انتر
خالی نہ گیا جسپہ کبھی وار کیا ہے
مرحب سے جوانمرد کو فی النّار کیا ہے
۳۹
پُل کسنے بتاؤ درخیبر کا بنایا
اور شیر سے سلمان کو کہو کسنے چُھڑایا
کسنے ہے بھلا نوح کی کشتی کو بچایا
قرآن ہے افلاک سے کسکے لیے آیا
ہے نام یداللہ امام دوسرا کا
ثانی نہین دنیا مین کوئی شیر خدا کا
۴۰
پوتا ہون اوسی شیر کا اے فرقۂ ناری
کونین مین مشہور ہین ہم عاشق باری
رستم سے بھی ہرگز نہ رکے ضرب ہماری
ہم شیر ہین روباہ ہے سب فوج تمھاری
مرحب سے جوانمرد کا سر کاٹ لیا ہے
لاشون سے بیابان و غا پاٹ دیا ہے
۴۱
گر مرد ہو تو آج مرے وار کو روکو
جب جانون مری تیغ شرر بار کو روکو
سر نذر کرو پہلے تو تلوار کو روکو
کیون آگے بڑھے آتے ہین کفار کو روکو
بجلی ہے قیامت ہے یہ آفت ہے بلا ہے
تلوار نہ سمجھو اسے یہ قہر خدا ہے
۴۲
اب میدان سے لیتا ہون مین تلوار خبردار
کھنچتی ہے مری تیغ شرر بار خبردار
اب فوج پہ ہوتا ہے مرا وار خبردار
لو باگ اُٹھاتا ہون خبردار خبردار
جوہر نہین اس تیغ شرر بار کا دیکھا
چلتا نہین تمنے مری تلوار کا دیکھا
۴۳
بہتر ہے کہ تم آج صفِ جنگ سے ٹل جاؤ
گر جان بچانا ہے تو میدان سے نکل جاؤ
ایسا نہو تم صاعقۂ تیغ سے جل جاؤ
اور تیغ شرر بار کی دہشت سے دہل جاؤ
بجلی کی طرح کوند کے جس صف پہ جُھکے گی
جون سیل فنا پھر نہ ہزارون سے رکے گی
۴۴
جب میدان سے لی تیغ تو جانا نہ ملیگا
میدان مین قدم تمکو بڑھانا نہ ملیگا
چھپنے کا کہین تمکو ٹھکانا نہ ملیگا
تلوار کی زد تک تمھین آنا نہ ملیگا
بتلاؤ تو کس سمت سے جاؤگے نکل کے
اک آن مین پھنس جاؤگے پھندے مین اجل کے
۴۵
دریا پہ جو سوتے ہون اونھین جاکے جگاؤ
شیر آتا ہے دریا کی ترائی مین جتا دو
گھاٹون پہ جو پہرے ہون اونھین جاکے ہٹا دو
طوفان کوئی دم مین اب آتا ہے سُنا دو
چُن چُنکے صفِ جنگ مین مارونگا مین تمکو
تلوار کے گھاٹ آج اُتارونگا مین تمکو
۴۶
تم لوگون نے ناحق مرے بابا کو ستایا
مہمان بُلاکر اونھین پانی نہ پلایا
سیّد پہ مسافر پہ تمھین رحم نہ آیا
دریا پہ علمدار کا خون تمنے بہایا
ڈر مانا خدا کا نہ کیا خوف نبی کا
کیا پاس کیا تمنے حسین ابن علی کا
۴۷
پڑھ کر یہ رجز ہاتھ رکھا میان کے اوپر
سرکاکے غلاف اوسکو کیا میان سے باہر
پھر ناد علی پڑھ کے جو لی تیغ دو پیکر
نکلی عجب انداز سے وہ تیغ تڑپ کر
بجلی سی تڑپتی ہوئی وہ میان سے نکلی
کس رنگ سے کس ڈھنگ سے کس شان سے نکلی
۴۸
حملہ نہ کیا تھا کہ صفین ہوگئین برہم
دیکھی جو چمک تیغ کی تھرا گئے اظلم
گرنے لگی بجلی کی طرح تیغ شرر دم
جون برگ خزان خاک پہ سر گرتے تھے پیہم
میدان ستم خون سے گلرنگ کیا تھا
چُن چُنکے نمودارون کو چورنگ کیا تھا
۴۹
جو سُور تھے لشکر مین وہ بے سر نظر آئے
جو خانۂ زین پر تھے زمین پر نظر آئے
بسمل سے تڑپتے ہوے پیکر نظر آئے
پیدل نہ کماندار نہ افسر نظر آئے
دبکے ہوے اک سمت تو اسوار کھڑے تھے
سہمے ہوے گوشون مین کماندر کھڑے تھے
۵۰
دم ناک مین تھا فوج کا تلوار کو دیکھے
جاتے تھے جلے تیغ شرر بار کو دیکھے
شعلہ سی لپکتی تھی وہ کفار کو دیکھے
تلوار کو دیکھے کہ کوئی وار کو دیکھے
یون آنکے گرتی تھی وہ دشمن کے بدن پر
جس طرح سے شیر آتا ہے جنگل مین ہرن پر
۵۱
جو ہر صفِ اعدا کو دکھا کر نکل آئی
پھر خون مین ڈوبی تو نہاکر نکل آئی
دشمن کا جگر سینے مین کھاکر نکل آئی
ہر غول مین کس شان سے جاکر نکل آئی
کرتی تھی نظر وہ نہ بُرے پر نہ بھلے پر
چھُریون کی طرح چلتی تھی دشمن کے گلے پر
۵۲
تھا شور کہ یہ تیغ تو جانے نہین دیتی
میدان مین قدم ہمکو بڑھانے نہین دیتی
سر تک یہ سپر ہاتھ سے لانے نہین دیتی
کیا لاگ ہے پاس اپنے یہ آنے نہین دیتی
نے ہوش بدن کا نہ ہمین سر کی خبر ہے
بجلی ہے کہ آفت ہے کہ شمشیر دو سر ہے
۵۳
اب آج سے اس شیر کی تلوار کو مانا
بھولے گا پس از مرگ نہ اس تیغ کا کھانا
کس سمت کو جائین نہین اتنا بھی ٹھکانا
یارب ہمین اس تیغ کی ضربت سے بچانا
سر تن سے جدا کرتی ہے گر وار کو روکین
کس طرح سے اس تیغ شرر بار کو روکین
۵۴
زندہ نہ کسی ظالم مکار کو چھوڑا
پیدل کو نہ مرکب کو نہ اسوار کو چھوڑا
نے تیر نہ چلے کو نہ سو فار کو چھوڑا
لشکر مین نہ افسر کو نہ سالار کو چھوڑا
ثابت نہ کوئی عضو بدن چھوڑ کے  نکلی
چار آئینے شیشے کی طرح توڑ کے نکلی
۵۵
پنجے کو قلم کرکے سپر پر نہ لیا دم
چمکی بسر خود نو سر پر نہ لیا دم
گردن پہ جو اُتری تو جگر پر نہ لیا دم
سینے مین در آئی تو کمر پر نہ لیا دم
ہر وار پہ اک اُسنے نیا رنگ دکھایا
راکب کو بھی مرکب کو بھی چورنگ دکھایا
۵۶
بجلی کی طرح گاہ چمکتی ہوئی آئی
لہراتی ہوئی اور لچکتی ہوئی آئی
خون مین کبھی دشمن کے ٹپکتی ہوئی آئی
ہر غول مین شعلہ سی لپکتی ہوئی آئی
لشکر پہ گری اور کبھی کوند کے نکلی
ہر غول کو سبزے کی طرح روند کے نکلی
۵۷
زین پر کبھی چمکی کبھی سر پر نظر آئی
گہہ خود پہ گہہ سینے کے اندر نظر آئی
ناگن نظر آئی کبھی اژدر نظر آئی
بجلی کبھی شعلہ کبھی صرصر نظر آئی
پہونچا وہ سقر کو جو چڑھا گھاٹ پہ اُسکے
قربان ہوے جاتے تھے سر کاٹ پہ اوسکے
۵۸
چمکی بسر خود تو سر سے کبھی نکلی
گردن سے کبھی اور جگر سے کبھی نکلی
پہونچے کو قلم کرکے سپر سے کبھی نکلی
سینے کو کیا چاک کمر سے کبھی نکلی
کیا چاٹ پڑی تھی کہ لہو چاٹ کے نکلی
بے خوف و خطر فوج کے سر کاٹ کے نکلی
۵۹
جس غول پہ بجلی کی طرح کوند کے آئی
بوچھار سرون کی ہوئی اللہ ری صفائی
کشتیٔ عدو خون کے دریا مین ڈوبائی
چکّر مین پڑے جاکے بھنور مین جو سمائی
جینے کا نہ پھر اونکو سہارا نظر آیا
بس ڈوب گئے سب تو کنارا نظر آیا
۶۰
گھوڑے کو سوارون کے اگر غول پہ ڈالا
بادل سا پھٹا صاف سوارون کا رسالا
اوس تیغ شرر بار کا تھا کاٹ نرالا
پایا جسے سر کاٹ لیا دیکھا نہ بھالا
اُس تیغ نے ایک ایک کا سر کاٹ کے چھوڑا
سر کاٹ لیا جب تو لہو چاٹ کے چھوڑا
۶۱
ہر وار پہ اوس تیغ کو کستے ہوے دیکھا
اژدر کی طرح فوج کو ڈستے ہوے دیکھا
کٹ جانے پر زخمون کو ہنستے ہوے دیکھا
ہر ضرب مین خون اوس سے برستے ہوے دیکھا
پھر خون مین نہا دھوکے جو وہ لال ہوئی تھ
سب فوج عدو خاک مین پامال ہوئی تھی
۶۲
جس صف کی طرف آئی سنبھلتی ہوئی آئی
ہر ضرب پہ تیوری کو بدلتی ہوئی آئی
ناگن کی طرح زہر اُگلتی ہوئی آئی
اژدر تھی کہ ہر صف کو نگلتی ہوئی آئی
اس طرح سے لے جاتی تھی سر آکے بدن سے
جس طرح کوئی پھول اُٹھا لیوے چمن سے
۶۳
میدان مین لشکر تہہ و بالا نظر آیا
بہتا ہوا اک خون کا دریا نظر آیا
انبار سر و تن کا ہر اک جا نظر آیا
گرتا ہوا ہر لاشے پہ لاشا نظر آیا
چُن چُنکے نمودارون کو بیجان کیا تھا
آبِ دم شمشیر نے طوفان کیا تھا
۶۴
نکلا جو پئے جنگ وہ بے سر نظر آیا
ڈوبا ہوا بس خون مین لشکر نظر آیا
سر تھا جو کسی کے تو نہ پیکر نظر آیا
تن پایا مگر سر نہ بدن پر نظر آیا
کیا وار کرین پھر تو نہ جرأت تھی کسی کو
دم لینے کی مہلت نہ ملی فوج شقی کو
۶۵
ہر روح کو ہر تن سے نکلتے ہوے دیکھا
وہ بیٹھ گیا جسنے کہ چلتے ہوے دیکھا
تن شمع کے مانند پگھلتے ہوے دیکھا
نیزون کے نیستان کو جلتے ہوے دیکھا
اُس تیغ شرر بار سے بیتاب تھے ناری
تلوار جو تھی آگ تو سیماب تھے ناری
۶۶
دم ناک مین تھا فوج کا اوس تیغ کے دم سے
جو مرد تھے حیران تھے وہ اُسکے چم و خم سے
زندہ نہ رکھا ایک کو اوس فوج ستم سے
جان جسم سے بھاگی ہوئی تھی راہ قدم سے
کچھ فرق نہ تھا تیغ مین اور قہر خدا مین
بجلی سی چمکتی تھی وہ ڈھالون کی گھٹا مین
۶۷
شعلے کی طرح آپ جلے جاتے تھے ناری
کہتے ہین اسے باڑھ کہ ڈھالین ہوئین جاری
ترکش مین چبھے تیر یہ وہشت ہوئی طاری
تیغین تھین نیامون مین نہان خوف سے عاری
لب پر قدر اندازون کی جانین نظر آئین
سہمی ہوئی گوشون مین کمانین نظر آئین
۶۶
لڑتا تھا عجب شان سے میدان مین وہ صفدر
دریاے شجاعت کا وہ غازی تھا شناور
تھا قہر خدا زور پہ تھا یا کہ سمندر
بہتے تھے حبابون کی طرح خود سراسر
اک خون کی ندی تھی کہ جنگل مین بہی تھی
کشتیٔ تن فوج عدو ڈوب رہی تھی
۶۹
دوزخ کے سوو اونکو نہ تھا کوئی سہارا
تھک تھک کے وہ ڈوبے پہ نہ ہاتھ آیا کنارا
تھا دام سے موجون کے اُبھرنے کا نہ یارا
جرار نے بس تیغ کے گھاٹ اونکو اوتارا
جون موج نہ تلوار کہین پیر رہی تھی
مچھلی کی طرح تیغ دو دَم تیر رہی تھی
۷۰
مطلع
ہان توسن خامہ تو بس اب روک عنان کو
کر دھیان ذرا دل مین کہ جانا ہے کہان کو
اب میان مین دم لینے دے تیغ دو زبان کو
طول اتنا نہین دیتے شجاعت کے بیان کو
اب کچھ نہ ثنا تیغ دو پیکر کی بیان کر
تھم اور شہادت علی اکبر کی بیان کر
۷۱
انصاف کرین دل مین ذرا شبہ کے عزاوار
اک اکبر مظلوم ہین اور سیکڑون کفار
تیرون کی بھی ہر سمت سے پڑ جاتی ہے بوچھار
ہالے کی طرح گھیرے ہے سب فوج ستمگار
حالت ہے عجب پیاس سے اوس بحر کرم کی
چھائی ہے ہر اک سمت گھٹا فوج ستم کی
۷۲
گھوڑے پہ کھڑا جھومتا ہے شاہ کا دلدار
اک نیزہ لگاتا ہے تو اک آنکے تلوار
اک جسم ہے اور سیکڑون ہین خنجر خونخوار
باران کی طرح پیاسے پہ تیر کی بوچھار
جاتے ہین جدھر راہ نہین پاتے ہین اکبرؑ
غش آتا ہے ضعف سے تھراتے ہین اکبرؑ
۷۳
فرماتے ہین اعدا سے یہ روکر علی اکبرؑ
کیون قتل مجھے کرتے ہو اے قوم ستمگر
انصاف کرو کسپہ لگاتے ہو یہ خنجر
سب لوگ مجھے کہتے ہین ہمشکل پیمبرؐ
کیون کرتے ہو خون جان حسین ابن علی کا
کچھ پاس نہین تمکو رسول عربی کا
۷۴
اعدا نے کہا کہتے ہو کیا اے علی اکبرؑ
کچھ پاس محمدؐ ہے نہ ہے دہشت داور
تلوارون سے دیونگے جواب اسکا مقرر
پانی کے عوض پھیرینگے اب حلق پہ خنجر
دم لینے کی یہان اب تمھین فرصت نہ ملیگی
بابا سے ملاقات کی مہلت نہ ملے گی
۷۵
یہ کہتے تھے اور تیغ لگاتے تھے ۔۔۔۔۔ اختر
ڈوبے ہوے تھے خون مین ہمشکل پیمبرؐ
ہرنے پہ جُھکا جاتا تھا ہر دم سر انور
چوگرد کھڑے ہنستے تھے افسوس ستمگر
اک ضعف سا طاری تھا دل پاک کے اوپر
زخمون سے لہو بہہ رہا تھا خاک کے اوپر
۷۶
ناگاہ لگا سینے پہ اک نیزۂ خونخوار
غش آگیا ہرنے پہ جُھکا شاہ کا دلدار
پھر تیر سہ پہلو ۔۔۔۔۔۔ حلق پہ اکبار
رو کر کہا اکبر نے کہ یا حیدر کرار
اس رنج و مصیبت سے بچا  لو مجھے مولا
گھوڑے سے  مین گرتا ہون سنبھالو مجھے مولا
۷۷
یہ کہکے پھر اوس نیزے کو سینے سے نکالا
نیزے کے نکلتے ہی ہوا دل تہہ و بالا
سنبھلا نہ گیا آپ کو ہر چند سنبھالا
تیورا کے گرا خاک پہ وہ گیسوؤن والا
بہتا تھا لہو سر سے رُخ پاک کے اوپر
تھے دھوپ مین بیہوش پڑے خاک کے اوپر
۷۸
اتنے مین سنان ابن انس بڑھ کے پکارا
اے سبط نبی لو علی اکبر گیا مارا
تم جسپہ فدا تھے وہ سوے خلد سدھارا
باقی نہ رہا آپ کی پیری کا سہارا
بیہوش پڑا خاک پہ وہ رشکِ قمر ہے
سر اوسکا قلم ہوتا ہے کچھ تمکو خبر ہے
۷۹
سُنکر یہ سخن خاک پہ تڑپے شہ صفدر
سر پیٹ کے چلائے کہ ہے ہے مرے دلبر
پردیس مین برباد ہوا ہاے مرا گھر
اب تمکو کہان پاؤنگا بولو علی اکبر
اسوقت مین مُنھ آپ نے موڑا علی اکبرؑ
پردیس مین یون باپ کو چھوڑا علی اکبرؑ
۸۰
جینے کا نہین اب یہ پدر غم مین تھمارے
ہے ہے تجھے نیزے ستم ایجادون نے مارے
ہے ہے مرے جانی مرے دلبر مرے پیارے
سہرا نہ بندھا سر پہ کہ دنیا سے سدھارے
پیری مین یہ کیا باپ سے تم کر گئے بیٹا
سبزہ بھی نہ آغاز ہوا مر گئے بیٹا
۸۱
یہ کہکے چلے رن کی طرف سبط پیمبرؐ
ہر گام پہ کہتے تھے کہ ہے ہے مرے دلبر
کس سمت کو آوے یہ پدر اے مرے صفدر
آواز تو دو بہر خدا اے علی اکبرؑ
پھر چاند سی وہ شکل دکھاؤ علی اکبرؑ
کس سمت کو آؤن یہ بتاؤ علی اکبرؑ
۸۲
ناگاہ صدا آئی کہ اے عاشق داور
صحرا کی طرف آیئے از بہر پیمبرؐ
دم توڑ رہا ہے پہ پڑا آپکا دلبر
جلد آیئے بابا کہ ہے آخر علی اکبرؑ
دیدار مجھے آن کے دکھلایئے بابا
اب آنکھون مین دم اٹکا ہے جلد آیئے بابا
۸۳
روتے ہوے صحرا کو چلے سبط پیمبرؐ
بیحال زمین پر نظر آئے علی اکبرؑ
منکا تھا ڈھلا ہاتھ کو رکھے تھے جگر پر
آغوش مین لیکر کہا صدقے مرے دلبر
کیا حال ہے بولو مرے پیارے علی اکبر
کیا درد ہے سینے مین تمھارے علی اکبرؑ
۸۴
کیا حال ہے کچھ مُنھ سے بیانک کر مرے جانی
خیمے کو چل اب جلد مرے یوسف ثانی
لوٹا گیا میدان مین ترا باغ جوانی
رو کر کہا اکبر نے کہ ہے تشنہ دہانی
آنکھونک و بھی اب ضعف سے کھولا نہین جاتا
یہ پیاس کی شدت ہے کہ بولا نہین جاتا
۸۵
کیا حال کہون آپ سے اے سید والا
برچھی کی انی سے مرا ٹکڑے ہے کلیجا
افسوس ہے مرتے ہوے امان کو نہ دیکھا
معلوم نہین دودھ بھی بخشا کہ نہ بخشا
فرزند وہی ہے جو ہو مان باپ پہ صدقے
خیمے مین ہمین لیچلین ہم آپ پہ صدقے
۸۶
یہ کہکے سفر کر گیا وہ گیسوون والا
میت سے لپٹ کر یہ پکارے شہہ والا
جنت کو گیا ہاے مری گود کا پالا
ہے ہے مرے دلبر کا ہر اک زخم ہے آلا
پیارے ہی جہان سے لب کوثر گئے بیٹا
باتین ابھی کرتے تھے ابھی مر گئے بیٹا
۸۷
یہ کہکے چلے خیمے کو باحالت تغیر
گودی مین لئے لاشِ پسر لب پہ یہ تقریر
اس حال سے دیکھا تجھے ہے ہے مری تقدیر
زینبؑ نے کہا دیکھ کے وہ چاند سی تصویر
اے بھائی یہ کس شیر دلاور کا ہے لاشا
شہہ نے کہا زینبؑ علی اکبر کا ہے لاشا
۸۸
سر پیٹ کے چلائی دُہائی ہے دُہائی
تصویر پیمبرؐ کی لعینون نے مٹائی
مارے گئے اکبر کہ ہوئی گھر کی صفائی
ہے ہے مرے پیارے نے سنان سینے پہ کھائی
کس جرم پہ اس صاحب شمشیر کو مارا
کی کون سی تقصیر جو اس شیر کو مارا
۸۹
لاشہ لیئے خیمے مین گئے سید والا
مسند جو بچھی تھی اوسی مسند پہ لٹایا
دامن سے لہو چہرۂ انور کا چُھرایا
شانے کو ہلاکر یہ سکینہ نے سنایا
پوشاک یہ سب خون مین کیون لال ہے بھائی
قربان سکینہ ہو یہ کیا حال ہے بھائی
۹۰
اُٹھو علی اکبر یہ بہن ہوگئی واری
کس طرح کی اسوقت تمھین نیند ہے طاری
تیار ہے بھائی در خیمہ پہ سواری
اب اُٹھ کے سوار آپ ہون اے عاشق باری
صدقے ہو بہن آنکھ تو کھولو علی اکبرؑ
کیا حال ہے کچھ مُنھ سے تو بولو علی اکبرؑ
۹۱
زینبؑ نے سکینہؑ کو لیا گود مین روکر
فرمایا کہ کیون روتی ہو قربان مین تمپر
مارے گئے بی بی ترے بھائی علی اکبرؑ
نیزے کی انی کھاکے سدھارے سوے کوثر
بے حشر کے اکبر کو نہ اب پاؤگی بی بی
اب آج سے بن بھائی کی کہلاؤگی بی بی
۹۲
سر پیٹ کے ہاتھون سے وہ معصوم پکاری
بھیا علی اکبر یہ بہن آپ پہ واری
تصویر نبی ڈوب گئی خون مین ساری
نیزے کی انی ہاے لگی سینے پہ کاری
کیون ساتھ نہ اپنے مجھے لیتے گئے بھیّا
فرقت کا بس اک داغ ہی دیتے گئے بھیّا
۹۳
جسدم یہ سکینہؑ نے کہا بادل مضطر
اک شور ہوا خیمے مین ہے ہے علی اکبرؑ
لاشہ لئے میدان کو چلے سبط پیمبرؐ
پیچھے حرم پاک ہوئے کھولے ہوے سر
چلاتی تھی بانو کہ ہمین چھوڑ چلے تم
اس پالنے والی سے بھی مُنھ موڑ چلے تم
۹۴
کب آؤگے اے لال بتائے ہوے جاؤ
آواز تو امان کو سناتے ہوے جاؤ
مر جاؤنگی مین مُنھ نہ چھپاتے ہوے جاؤ
پھر چاند سی صورت کو دکھاتے ہوے جاؤ
یہ پالنے والی تمھین اب پائے گی کیونکر
میدان مین تمھین خاک پہ نیند آئے گی کیونکر
۹۵
پھر شہ کو بلا کر یہ کہا بادل مضطر
دفنایئے اب لاشۂ ہمشکل پیمبرؐ
تابوت بھی تیار ہو اے مالک کوثر
پر دھوم سے اوٹھوایئے لاش علی اکبرؑ
روؤنگی مین اور خاک کو ماتھے پہ ملونگی
سر کھولے ہوے ساتھ جنازے کے چلونگی
۹۶
اس غم مین نہین دل کو مرے صبر کا یارا
ہان قافلہ رانڈون کا بھی ہمراہ ہو سارا
رہگیرون سے کہدونگی کہ پیری کا سہارا
اٹھارہ برس کا مرا بیٹا گیا مارا
جاتا ہے یہ ہمشکل  پیمبرؐ کا جنازا
اے لوگو یہی ہے علی اکبرؑ کا جنازا
۹۷
سہرا بھی مین تابوت یہ باندھونگی مقرر
کاندھے پہ مین تابوت اوٹھاؤنگی کُھلے سر
پوچھے گی جو باعث کوئی اس سہرے کا اگر
چلائے گی سر پیٹ کے یہ بیکس و مضطر
بن بیاہے یہ دنیا سے سفر کر گئے لوگو
سہرا بھی نہ دیکھا تھا کہ یہ مر گئے لوگو
۹۸
اس بین سے بانو کے قیامت ہوئی برپا
خاموش انیسؔ اب کہ نہین طول کچھ اچھا
ہوتی ہے صدا عالم بالا سے یہ پیدا
شاباش ہے شاباش عجب مرثیہ لکھا
جنت مین ترا گھر ہو یہی اسکا صلا ہے
مقبول ہے یہ مرثیہ تونے جو کہا ہے


رباعی
ہے شان علیؑ سے حق کی شوکت پیدا
ہے انسے ہر اک نبیؐ کی خصلت پیدا
آیئنے مین جیسے مہر دکھلائے انیسؔ
چہرے سے ہے یون نور ولایت پیدا
