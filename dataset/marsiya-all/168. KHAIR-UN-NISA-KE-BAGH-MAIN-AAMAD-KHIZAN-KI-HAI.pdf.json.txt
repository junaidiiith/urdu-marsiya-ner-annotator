جواہرات انیس
جال دوم

مرثیہ

خیر النسا کے باغ میں آمد خزاں کی ہے
رحلت جہاں سے قبلہ اون و مکاں کی ہے
ہونٹوں پہ جان عطش سے شہ انس و جاں کی ہے
یارا نہیں سخن کا یہ حالت زباں کی ہے
کیا کیا ہیں رنج راحت جان بتول کو
گھیرے میں لکھ خار ستم ایک پھول کو

آمادۂ نبرد ہیں بے پیر سیکڑوں
کرتے ہیں قتل شاہ کی تدبیر سیکڑوں
برچھی کے پھل ہیں جانب شپیر سیکڑوں
سینہ ہے ایک چاند سا اور تیر سیکڑوں
بے درد خنجروں کو چڑھاتے ہیں سان پر
کیا آ بنی ہے بیکس و تنہا کی جان پر

چنتے ہیں تیر گھوڑوں سے اترے ہوئے سوار
چلّے چڑھا رہے ہیں کمانوں کے نابکار
پتھر چٹائے جاتے ہیں تیغوں کو بار بار
غل ہے کہ خنجروں کو کرو اور آب دار
سوکھا ہوا گلا ہے شہ مشرقین کا!!
سر کاٹتا ہے فاطمہ کے نور عین کا!!

پامال ہے جو دشت میں گلزار اقربا
روتے ہیں مثل ابر شہنشاہ کربلا
قاسمؑ سا غنچہ لب ہے نہ اکبر سا مہ لقا
کاٹا ستمگروں نے وہ گلشن ہرا بھرا
پڑتی تھی خاک سب کے تن چاک چاک پر
بکھرے ہوئے ہیں فاطمہ کے پھول خاک پر

بازو کٹائے سوتا ہے رن میں کوئی جواں
خوش رو کوئی ہے سینہ پہ کھائے ہوئے سناں
کشتہ ہے ترکین سے کوئی طفل بے زباں
چہروں سے نور احمدؐ مختار ہے عیاں
ہیں اس طرح حسینؑ کے پیارے زمین پر
گویا پڑے ہیں عرش کے تارے زمین پر

دریا پہ شاہ دیں کے برادر کی لاش ہے
پُرخوں زمیں پہ قاسم بے پر کی لاش ہے
آنکھونکے سامنے علی اکبر کی لاش ہے
اکبر کے پاس ننھی سی اصغر کی لاش ہے
اعدا کسی شہید کا جب نام لیتے ہیں
ہاتھوں سے دل کو سبط نبی تھام لیتے ہیں

حسرت سے سب کو دیکھتے ہیں شاہ نامدار
دھیان آتا ہے کہ تھے ابھی زندہ یہ گلعذار
قاسم کو دیکھ کر بھی روتے ہیں زار زار
اصغر کی لاش کو کبھی کرتے ہیں جھک کے پیار
کہتے ہیں درد دل کبھی اکبر کی لاش سے
روتے ہیں گہ لپٹ کے برادر کی لاش سے

ایک سینہ لاکھ داغ ہیں اک دل ہزار غم
کرتا ہے خشک تن کا لہو بار بار غم
وہ کس طرح جیئے، جسے ہوں بیشمار غم
چھریاں ہیں ہر کلیجہ کی خاطر یہ خار غم
وہ رنج ہے کہ زیست سے دل نا امید ہے
چہرہ ہے زرد ریش مبارک سفید ہے

اٹھتا ہے بار بار کلیجے میں شہ کے درد
صدمہ سے رنگ سرخ ہے گہہ سبزگاہ زرد
گیسوئے مشک بیز پہ ہے کربلا کی گرد
آنکھوں میں اشک گرم ہیں اور لب پہ آہِ سرد
پنہاں ہے نور عین بصارت میں فرق ہے
شدت یہ ضعف کی ہے کہ طاقت میں فرق ہے

ان سب کے ماسوا وہ عطش ہے کہ الاماں
ہونٹوں پہ نکلی پڑتی ہے سوکھی ہوئی زبان
پیاسا علی کا لال ہے سیراب ہے جہاں
اس کا لبوں پہ دم ہے جو ہے فاطمہ کی جاں
سولہ پہر سے شاہ کو پانی ملا نہیں
پیاسے ہیں پر گلے سے زباں آشنا نہیں

لوں چل رہی ہے دشت میں وقت زوال ہے
ڈھلتا ہے دن ادھر تو ادھر جی نڈھال ہے
پتھر ہر ایک دھوپ کی حدت سے لال ہے
کھولے ہوئے ہیں منہ یہ پرندوں کا حال ہے
فرق مکین مسند شاہی پہ دھوپ ہے
سائے میں سب ہیں ظل الہی پہ دھوپ ہے

تابش سے آفتاب کی پتھر پگھلتے ہیں
پر طائروں کے دھوپ میں آتش سے جلتے ہیں
مرجھا کے برگ بھی کف افسوس ملتے ہیں
خاک اڑتی ہے، ہوا سے شرارے نکلتے ہیں
سرسام ہے فلک کو زمیں کو بخار ہے
صحرا میں جو درخت ہے نخل چنار ہے

گرمی سے آشیانوں میں طائر پھڑکتے ہیں
چنگاریوں سے ریت میں ذرے چمکتے ہیں
شیر اپنے سر کچھاروں میں دے دے پٹکتے ہیں
پتھر مثال دانہ بریاں چٹکتے ہیں
دل بھن رہے ہیں گرمیٔ روز نشور ہے
آتش ہے آفتاب تو گردوں تنور ہے

الله ری حرارت خورشید خاوری
دکھلا رہا ہے تنگ عجب چرخ چنبری
چشمے ہیں خشک کوئی زراعت نہیں ہری
جو چشم اہلبیت کسی جا نہیں تری
دن بھی بصورت شب تیرہ سیاہ ہے
بے آب ہیں کنویں تو زمیں بے گناہ ہے

ہے فرق ابن سعد ستمگر پہ چتر زر
اور دو نشاں بھی شقہ کشاں ہیں ادھر اُدھر
زہرا کے آفتاب پہ ہے دھوپ سر بسر
رخ تمتما گیا ہے بدن ہے عرق میں تر
قطرے جو گر رہے ہیں بدن سے جناب کے
شیشے لنڈھے ہوئے ہیں زمیں پر گلاب کے

تھی اس طرف تو مستعد قتل فوج شام
یہاں تشنگی سے شہ کو نہیں طاقت کلام
سوکھی زباں دکھا کے یہ فرماتے ہیں امام
اک تشنہ لب کے قتل پہ اتنا ہجوم عام
خود غم سے جان بلب یہ غریب الدیار ہے
میرے لیے تو پیاس بھی خنجر کی دھار ہے

کافی ہے تیغ ہجر برادر مرے لیے
خنجر ہے مرگ قاسم بے پر مرے لیے
پیکاں ہے ناوک غم اصغر مرے لیے
برچھی ہے فرقت علی اکبر مرے لئے
مرتا ہے کیا حصول ہے اس دار و گیر سے
زخمی کو زخمی کرتے ہیں کیوں تیغ و تیر سے

اک تشنہ لب کے قتل کی ہر سو پکار ہے
کسی کے لئے یہ غلغلہ گیر و دار ہے
زخمی ہے دل تو میرا کلیجہ فگار ہے
خنجر پھراؤ جلد کہ سر تن پہ بار ہے
وہ کیا جئے کہ جس کا نہ بیٹا نہ بھائی ہو
موت آئے اب تو دام بلا سے رہائی ہو

مرتا ہے گر کسی کا جوان بھائی یا پسر
اس کو تسلی دیتے ہیں اے قوم بد گہر
کرتے ہیں حال پر ..... مظلوم نوجہ گر
لیتا ہے حادثہ میں بشر کی خبر بشر
اس کا نہیں خیال کہ ہم تشنہ کام ہیں
پرسے کے بدلے دل شکنی کے کلام ہیں

اکبر ہوئے شہید نہ پوچھی کسی نے بات
رویا میں لاش پر تو ہنسے سب زبوں صفات
عباس کے جو کٹ گئے بازو لب فرات
تم سب خوشی تھے اور مجھے تلخ تھی حیات
سنگ ستم سے شیشہ دل چور ہو گیا
ایسا حسینؑ بیکس و مجبور ہو گیا

جو مبتلائے غم ہو ستاتے نہیں اسے
زخمی جو خود ہو تیر لگاتے نہیں اسے
پھوڑا ہو جس کا قلب دکھاتے نہیں اسے
جو آب رلائیے ہنس کے رلاتے نہیں اسے
جو اپنا دم بھرے اسے یوں خون میں بھرتے ہیں
پیاسے کو پانی دیتے ہیں یا ذبح کرتے ہیں

یہ میرا جسم جسم ہے شیر الٰہ کا
میرا لہو لہو ہے رسالت پناہ کا
گردن پہ خون لیتے ہو کیوں بے گناہ کا
افسوس ڈر نہیں تمہیں زہراؑ کی آہ کا
انجام سہل سمجھے ہو کیا میرے خون کا
دعویٰ کرے گا تم سے خدا میرے خون کا

باتیں یہ تھیں کہ تیر چلے وہاں سے یک بیک
تیغوں کی بجلیاں بھی دکھانے لگیں چمک
شہ نے نگاہ یاس سے دیکھا سوئے فلک
فریاد فاطمہ سے لگا کانپنے فلک
اعدا جھکے جو برچھوں کو تول تول کے
پیٹے حرم حسینؑ کے بالوں کو کھول کے

دکھ پر جو دکھ ہوئے تو ستم پر ستم ہوا
نیزوں سے چور سینۂ شاہِ امم ہوا
ہر ایک وحش و طیور پہ طاری الم ہوا
جن و ملک کو قبلہ عالم کا غم ہوا
حوریں تو منہ بدیدہ تر پیٹنے لگیں
پریاں غم حسینؑ میں سر پیٹنے لگیں

میدان میں جب ریاض حسینی خزاں ہوا
دنیا سے کاروان شہ دین کا رواں ہوا
دریائے خون میں غرق ہر اک نوجواں ہوا
ہمشکل مصطفےٰ تھی شہید سناں ہوا
روتے تھے شاہ لاشوں پہ تنہا کھڑے ہوئے
تھے خاک پر کلیجہ کے ٹکڑے پڑے ہوئے

ہر ذی حیات تھا غم سرور میں نوحہ گر
اک جنّ نے جا کے زعفر جن کو یہ دی خبر
مصروف کیا ہے جشن میں تو اے نکو سیر
لٹتا ہے آج دشت میں شاہ نجف کا گھر
نرغہ ہے ظالموں کا شہ خوش خصال پر
چلتی ہیں برچھیاں ترے آقا کے لال پر

تنہا ہے وہ تو بیچ میں گرد اہل شام ہیں
دو دن سے تشنہ لب شہ عالی مقام ہیں
بے آشنا حسین علیہ السلام ہیں
جلدی مدد کو چل کہ اکیلے امام ہیں
ساتھ آئے تھے جو گھر سے وہ جنگل میں چھٹ گئے
شبیر کربلائے معلیٰ میں لٹ گئے

ہیں برچھیاں تو ایک طرف تیر ایک طرف
کھینچے ہوئے ہیں تیغوں کو بے پیر ایک طرف
تنہا کھڑے ہیں سرورِ دلگیر ایک طرف
سب ایک طرف ہیں حضرت شپیر ایک طرف
رہوار سے گراتے ہیں اس حق کے نور کو
کیا دور ہے جو قتل کیا ہو حضور کو

آیا ہوں مثل پیک صبا دیکھ کر یہ حال
کاٹے پڑے ہیں دشت میں سب شہ کے نونہال
آتا ہے آفتاب قیامت پہ اب زوال
مہمان کوئی گھڑی کا ہے خیر النساء کا لال
جلدی یہاں سے بہر مدد گر نہ جائیے گا
پھر فاطمہؑ کے لال کو جیتا نہ پائیے گا

گھبرا کے پوچھا زعفر جن نے ’ارے حسین‘
اس نے کہا کہ ہاں اسد حق کا نور عین
سردار جن و انس شہنشاہ مشرقین
احمد کی جان و روح دل فاطمہ کا چین
ماتم کا شور اہل زمین و زمن میں ہے
اب کون ہے وہی تو بس اک پنجتن میں ہے

اٹھا یہ سُن کے تخت سے زعفر بچشم تر
اور سر سے تاج اتار کے پٹکا زمین پر
پہنا سیاہ رخت اتارا لباس زر
چھاتی پہ مارا ہاتھ گریباں کو پھاڑ کر
جنات میں بلند جو آہ و بکا ہوئی
شادی کی بزم صحبت ماتم سرا ہوئی

برہم جو دفعتاً ہوئی وہ محفل طرب
مطرب بھی پیٹنے لگے اپنے سروں کو سب
باجوں سے یہ بلند صدا تھی کہ ہے غضب
محبوب کبریا کا نواسہ ہے تشنہ لب
ناقوس و چنگ نغمہ و بربط بگڑ گئے
آہوں سے چھید سینۂ شہنا میں پڑ گئے

رونے لگے سرود سرابان خوشنوا
تھی وہ مغنیوں کی نہ شوخی نہ واہ واہ
بین و رباب و جنگ سے پیہم تھی یہ صدا
ہے تشنہ لب مسافر صحرائے کربلا
بے پردگی حرم کی ترے آسماں نے کی
سازش نہ تجھ سے امت ناقدرداں نے کی

پہونچی غم حسین کی ہر قلب پر گزند
نغموں کے بدلے بزم سے افغاں ہوئی بلند
نالے تھے لے کی صورت آواز درد مند
چھایا جو غم تو ہو گئے باجے تمام ہند
جام سرور الٹ گئے یہ برہمی ہوئی
جو صف طرب کی تھی وہ صف ماتمی ہوئی

غل تھا کہ کیوں عراق میں آئے شہ حجاز
تھے اہل شام و کوفہ دغاباز و حیلہ ساز
اب کس کے آستانے پہ رکھیں سر نیاز
ہے ہے غلام پرور آقائے دل نواز
ہر اہل دل کی جان پہ صدمے بڑے ہوئے
سر اپنے پیٹتے ہوئے سب اٹھ کھڑے ہوئے

زعفر نے سب جنوں کو دیا تب یہ حکم عام
جتنی ہماری فوج ہے تیار ہو تمام
ہے ماہ فاطمہ پہ ہجوم سپاہ شام
تنہا ہے دشت میں مرا آقا مرا امام
سب فوج کٹ گئی ہے خدا کے حبیب کی
چلتا ہوں میں مدد کو حسین غریب کی

محسن ہے جن و انس کا وہ صاحب کرم
بخشا ہے اس کے باپ نے یہ تخت یہ حشم
ہے آج مبتلائے بلا وہ اسیر غم
اگر اب فدا نہ ہونگے تو کب صدقے ہونگے ہم
ہم سب غلام ہیں وہ نبی کے نواسے ہیں
پانی بھی لے لو ساتھ کہ شپیر پیاسے ہیں

یہ کہہ کے ماں کے پاس گیا وہ بہ چشم تر
چلّائی وہ کو خیر تو ہے اے نکو سیر
زعفر نے عرض کی کہ ابھی آئی یہ خبر
اعدا میں گھر گیا اسد اللہ کا پسر
منظور قتل شاہ ہے افواج شام کو
اللہ اس بلا سے بچا لے امام کو

گھبرا کے پیٹنے لگی سر وہ نکو شعار
بولی ارے حسین، محمد کی یادگار
اس نے کہا کہ ہاں پسر شیر کردگار
بولی وہ مومنہ کہ نہیں مجھ کو اعتبار
کھیتی جناب فاطمہ کی رن میں کٹ گئی
حیرت کی ہے یہ جا کہ نہ دنیا الٹ گئی

کس نے خبر یہ دی تجھے، اس کے دہن میں خاک
ناداں کہاں حسین کہاں، دشت ہولناک
نانا ہو جس ولی کا رسول خدائے پاک
امت اسی کے جد کی کرے گی اسے ہلاک
روشن جہاں ہے فاطمہ کے نور عین سے
تقصیر کون سی ہوئی ایسی حسین سے

زعفر نے عرض کی کہ نہیں جھوٹ یہ خبر
خنجر جو ہیں وہ دیکھ کے خود آئے ہیں ادھر
ہم کیا کہ آسماں پہ ملائک ہیں نوحہ گر
جنبش میں آج ہے لحد سید البشر
بے شبہ روز قتل شہ بے وتن ہے آج
ماتم کرو کہ خاتمہ پنجتن ہے آج

رو کر پکاری وہ کہ ارادہ تیرا ہے کیا
بولا وہ لاکھ جان ہو تو آقا پہ ہیں فد
چلّائی اٹھ کے مادر نہ زعفر بصد کا
میں بھی چلوں گی ساتھ تیرے سوئے کربلا
تو ہے غلام خاص مدد کر امام کی
میں ہوں کنیز زینب عالی مقام کی

زینبؑ کا ذکر کیا وہ ہے بنت شہ نجف
نانا ہے اس کا فخر رسولان ما سلف
بیٹا مجھے کنیزیِ فضہ کا ہے شرف
جا جلد جا جمائے ہوئے سب جنوں کی صف
باندھی کمر جنوں نے خوشی میرا دل کیا
جا صدقے ہو کہ دودھ بھی میں نے بہل کیا

زعفر نے عرض کی کہ نہ ہوں آپ بے قرار
بھیجے گا وہاں پہونچ کے خبر جلد جاں نثار
رخصت ہوا جو ماں سے یہ کہہ کر ذی وقار
گھرسے نکل کے گھوڑے کے اوپر ہوا سوار
گیتی کو تہلکہ تھا قیامت کی فوج تھی
لشکر جنوں کا تھا کہ سمندر کی موج تھی

ایک ایک جن سجے ہوئے تن پر سلاخ جنگ
مریخ جن کو دیکھ کے ہو آسماں پہ دنگ
تیغیں الم کھنچے ہوئے سب مرکبوں کے تنگ
بجلی سے زیر ران فرس ابلق و سرنگ
آندھی زمیں پہ آتی ہے ایک آسمان سے
غل تھا کہ مار ڈالیں گے اعدا کو جان سے

لرزے جبال ہلنے لگے دشت کے شجر
آفت سمجھ کے چھوڑ دیئے طائروں نے گھر
برپا تھا شش جہت میں بس اک شور الحذر
تاریک تھا جہاں کہ نہ آتا تھا کچھ نظر
جو گھاٹ پر تھے ہاتھوں کو دھوئے تھے جان سے
غل تھا کہ ہے نزول بلا آسمان سے

پہنچے قریب ماریہ جس دم وہ ذی وقار
اندھیر ہو گیا یہ اٹھا دشت میں غبار
زعفر نے صدا کہ پیادہ ہوں سب سوار
ہے تشنہ لب یہیں مرا آقائے نامدار
ہاں سب دور سے زیارت شاہ امم کرو
ہاں باندھ کر صفیں سر تسلیم خم کرو

سر کو کرو قدم کہ ادب کا ہے یہ مقام
واجب ہے اس زمین مقدس کا احترام
ہے ارض کربلائے معلی اسی کا نام
بکھرے پڑے ہیں فاطمہ کے پھول یاں تمام
وہ بارگاہ قبلہ عالم پناہ ہے
تنہا جو دھوپ میں ہے وہی بادشاہ ہے

باندھے پرے اتر کے سواروں نے جابجا
زعفر چلا حضور میں شہ کے پیادہ پا
اس وقت پہونچا خدمت شہ میں وہ باوفا
اصغر کو دفن کرتے تھے جب شاہ کربلا
بازو سے خون بہتا تھا حالت تباہ تھی
سب خوں میں تر قبائے رسالت پناہ تھی

آقا کا حال دیکھ کے اٹھا جگر میں درد
مانند زعفراں ہوا زعفر کا رنگ زرد
سر پر اٹھا کے ڈال لی دشت بلا کی گرد
تسلیم کی حسین کو بھر کر اک آہ سرد
اٹھا وہ آنکھیں مل کے جو پائے امام پر
آقا نے مسکرا کے نظر کی غلام پر

بولا یہ اس سے عارف اسرار خاص و عام
لو کون ہے جو مجھ کو ادب سے کیا سلام
کی عرض اس نے حیدر کرار کا غلام
اے نور چشم فاطمہ! زعفر ہے میرا نام
بندہ ہوں جاں نثار ہوں خوش اعتقاد ہوں
راخیل باپ تھا مرا میں خانہ زاد ہوں

بخشا ہوا ہے شیر خدا کا یہ تخت و تاج
دین محمدی کا ہے سب قوم میں رواج
شاہان بحر و بر سے لیتا ہوں میں خراج
مولا مری رکاب میں دس لاکھ جن ہیں آج
قربان ہیں دل سے شاہ فلک احتشام پر
ہر ایک جان دیتا ہے آقا کے نام پر

آنسو بہا کے کہنے لگے شاہ بحر و بر
اللہ تو نے آن کے اب لی مری خبر
دشت بلا میں لٹ گیا سارا ہمارا گھر
بھائی شہید ہو گئے مارے گئے پسر
کھانا ملا نہ پانی کی اک بوند پائی ہے
ہم پر تو تین روز سے ان کی چڑھائی ہے

کھا کر قسم یہ کہنے لگا وہ نکو سیر
مولا! مجھے تو آج ہی اس کی ہوئی خبر
تھا خانہ زاد جشن میں یا شاہ بحر و بر
لاشوں کو دیکھ دیکھ کے میں پیٹتا ہوں سر
مادر سنے گی میری تو کیا خاک اڑائے گی
جیتا ہوں جب تلک یہ ندامت نہ جائیگی

یہ قوم کون سی ہے جو ہے برسر فساد
کیا ذوالفقار کی چمک ان کو نہیں ہے یاد
حیدرؑ سے دوستی نہ محمدؐ سے اعتقاد
اے وائے پنجتن کے گھرانے سے ہے عناد
پھُکتا ہے دل جو اذن شہ انس و جاں ملے
سب کو جلاؤں واں کہ نہ پانی جہاں ملے

یہ سب مجوس ہیں کہ نصارا ہیں یا یہود
ظلم ان پہ جن کے نام یہ بھیجے خدا درود
ہم ہیں نمونۂ غضب حضرت ودود
لاکھوں ہوں یا کرور ہوں کیا انکی ہست و بود
نکلے دہن سے پھٹ کے جگر ابن سعد کا
آواز ایک ایک کی نعرہ ہے رعد کا

دیکھیں تو آپ پھر کے مری فوج بیشمار
کوسوں تلک بھرا ہے یہ میدان کار زار
سب جانتے ہیں آپ کو یا شاہ نامدار
یوسف کی آبرو تو سلیماں کا افتخار
جن کیا، کسے نہیں ہے محبت حضور سے
پریاں بلائیں لیتی ہیں رو رو کے دور سے

زعفر سے تب یہ کہنے لگے شاہ دیں پناہ
سب میرے جد کے ہیں کلمہ گو یہ روسیاہ
شاہد ہے کبریا کہ میں ان کا ہوں خیر خواه
است نبی کی ہے اسے کیونکر کروں تباہ
جو شکل بن چکی وہ بگاڑی نہ جائے گی
بستی نبی کی مجھ سے اجاڑی نہ جائے گی

زعفر نے عرض کی کہ میں اس رحم کے نثار
بیٹوں کے قاتلوں پہ یہ الطاف اور یہ پیار
انسان کی شکل بن کے کریں ان سے کار زار
شہ نے کہا کہ ہے مدد غیر ناگوار
جس پر نوازشیں ہوں خدائے شفیق کی
حاجت اسے نہ دوست کی ہے نہ رفیق کی

بیکس تو ہوں پہ خلق کا حاجت روا ہوں میں
خود درد ہوں پہ درد جہاں کی دوا ہوں میں
مجروح ہوں پہ مرحم لطف و عطا ہوں میں
پابند رنج و غم ہوں پہ مشکل کشا ہوں میں
حل کر دیں مشکلوں کو بلاؤں کو رد کریں
تو کچھ سوال کر تو ابھی ہم مدد کریں

گر اُف کریں تو جل کے فنا کریں یہ نابکار
سوکھی ہوئی زباں سے کریں کار ذو الفقار
چاہیں تو پھر سے ابھی طوفاں ہو آشکار
موجیں دکھائیں سب برش تیغ آبدار
مر جائیں یوں ہوا تہ و بالا کریں انھیں
کہہ دوں زمیں سے گر تو نوالا کریں انھیں

قدرت یہ سب مجھے ہے مگر مصلحت نہیں
بندہ نہیں وہ صبر کی جس میں صفت نہیں
شوق حشم نہیں ہوس مملکت نہیں
محتاج ہیں، غرور نہیں، تمکنت نہیں
رکھدیں گے سر کو خنجر قاتل کے سامنے
انصاف ہوگا حشر میں عادل کے سامنے

جب مر چکا مرا علی اکبر سا گلعذار
کیا فائدہ جو قتل ہوئے یہ ستم شعار
بتلا کہ جی اٹھیں گے علمدار ذی وقار
لپٹے گا آ کے سینے سے شبر کا یادگار
اے دوست! اب جہان سے جانا ہی خوب ہے
گر یہ نہیں تو موت کا آنا ہی خوب ہے

کیا فائدہ ہوا جو لڑائی کا بندوبست
کیا فتح جبکہ آئینہ دل کو ہوئی شکست
بس اب اٹھائے جلد خدائے بلند و پست
کیا وہ جئے کہ جس کا نہ یاور نہ سرپرست
امت کو قدر ہووے گی جب ہم نہ ہوئیں گے
آباد سب رہیں کہ یہی ہم کو روئیں گے

رونے لگے یہ کہہ کے شہ آسماں سریر
زعفر نے عرض کی یہ کہ اے خلق کے امیر
منظور گر ہے قتل نہ ہو لشکر شریر
کہئیے تو کر لوں طوق و رسن میں انھیں اسیر
باقی نہ یاں رہے کوئی اہل خلاف میں
لیجا کے سب کو قید کروں کوہ قاف میں

شہ نے کہا، نہیں مجھے یہ بھی نہیں قبول
محبوس غیر جنس میں ہو امت رسول
قسمت میں ہے کہ قتل ہوں جس دم یہ دل ملول
ان ظالموں کی قید میں ہو دختر رسول
یوں ان سبھوں کو قاف میں گر لیکے جائیگا
عابد کو کون بیڑیاں دوہری پنھائے گا

مشہور خلق ہے ترے آقا کا ماجرا
قاتل کو لائے باندھ کے جس وقت مجتبا
فرمایا اس ولی نے اے میرے دل ربا
ایذا نہ دیجئو کہ یہ ہے بندۂ خدا
راحت رسان خلق ہو حاجت روا ہو تم
مشکیں بھی کھولو اسکی کہ مشکل کشا ہو تم

کیونکر میں حکم قید کا دوں اے نیکو سیر
لازم یہ ہے پدر کے طریقے پہ ہو پسر
خیر اس طرف سے چاہیے گو ہو ادھر سے شر
ضرب غلام اہانت مولا ہے سر بسر
بس دور کر قریب کے دن انتقام کا
ہے پاس مجھ کو احمد مرسل کے نام کا

اس رحم پر حسین کے رویا وہ زار زار
کی عرض پھر کہ اے خلف شیر کردگار
خادم کے ساتھ محمل ہودج ہیں بے شمار
ناقوں پہ کیجئے حرم پاک کو سوار
اعدا نہ لوٹ لیں حرم خوش خصال کو
پہونچا دوں میں وطن میں محمد کی آل کو

حضرت کو ان کے سر پہ سلامت رکھے خدا
کون ان کا پردہ دار ہے پھر آپ کے سوا
ہیں سب محب مدینہ میں یا شاہ کربلا
ظاہر ہے سب پہ حضرت زینبؑ کا مرتبہ
یثرب میں جا کے دختر مشکل کشا رہے
تا بعد قتل پردهٔ آل عبا رہے

رونے لگے یہ سن کے شہنشاہ ہجر و بر
کی جانب خیام عجب یاس سے نظر
دھیان آ گیا کہ بعد ہمارے لٹے گا گھر
ہوگی ہجوم عام میں زینب برہنہ سر
عابد کے غم میں چہریپہ زردی سی چھا گئی
کانوں میں بیڑیوں کی صدا صاف آ گئی

اک آہ سرد بھر کے یہ بولے شہ انام
زعفر میں کیا کہوں کہ یہ رونے کا ہے مقام
قسمت میں ہے کہ قید ہوں میرے حرم تمام
سر ننگے جائے زینب ناشاد تا بہ شام
گر دختر بتول اسیر جفا نہ ہو
بھائی عذاب نار سے امت رہا نہ ہو

یہ مصلحت تھی خوب مگر اے خجستہ کام
بھائی بہن کا انس ہے مشہور خاص و عام
گر جا کے اس کے بھیجنے کا لوں زباں سے نام
ہووے تڑپ تڑپ کے یہ بیکس ابھی تمام
ہے عشق اس کو فاطمہ کے نور عین سے
زینب جدا نہ ہووے گی اک دم حسین سے

دست ادب کو جوڑ کے بولا وہ خوش خصال
حکم امام میں نہیں تکرار کی مجال
نیلے ہیں ہونٹ آپ کو ہے تشنگی کمال
ہے آب سرد ساتھ مرے اے علی کے لال
تڑپا رہی ہے بیکسی و یاس آپ کی
پانی تو پیجئے کہ بجھے پیاس آپ کی

سب اہلبیت ساقی کوثر ہیں تشنہ لب
مولا! کسی میں صبر کی طاقت نہ ہوگی اب
گرمی کی دھوپ اور یہ کچھ پیاس کی تعب
ہفتم سے پانی بند ہے بچوں پہ ہے غضب
منگواؤں چھاگلوں کو جو حکم امام ہو
کچھ تو غلام داخل کار ثواب ہو

ٹپکا کے اشک گرم بھری شہ نے آہ سرد
تھرایا چرخ ملنے لگا وادیٔ نبرد
پانی کا نام سنتے ہی اٹھا جگر میں درد
صدمہ سے ہو گیا گل زہرا کا رنگ زرد
گھبرا کے ڈھونڈنے لگے اکبر کی لاش کو
دیکھا نگاہ یاس سے اصغر کی لاش کو

زعفر سے کانپ کانپ کے بولے امام دہر
اصغر بغیر اب تو یہ پانی ہے مجھ کو زہر
کیا کیا نہ دیکھا آنکھونسے اعدا کا ظلم و قہر
پیاسے ہمارے لال تھے اور بہتی تھی یہ نہر
بابا کو تشنگی علی اصغر کی یاد ہے
سوکھی ہوئی زباں علی اکبر کی یاد ہے

وہ خوں میں بھر گئے اسی پانی کے واسطے
لخت جگر گئے اسی پانی کے واسطے
عباس مر گئے اسی پانی کے واسطے
اکبر گزر گئے اسی پانی کے واسطے
دل آب آب ہے تو جگر چاک چاک ہے
اس زندگی پہ حیف ہو پانی پہ خاک ہے

بچے سدھاریں تشنہ دہن اور میں پیوں
تر ہو نہ بھانجوں کی زباں اور میں پیوں
ضائع ہو یوں بھتیجے کی جاں اور میں پیوں
پیاسے مریں وہ شیر جواں اور میں پیوں
عباس کو شبیہ نبی کو ملا نہیں
قطرہ دم اخیر کسی کو ملا نہیں

یہ کہہ کے لاشۂ علی اکبر کو دی صدا
اے تشنہ کام غنچہ دہن کشتۂ جفا
مادر کی روح پیری کا شبیر کے عصا
لایا ہے آب زعفر دیندار و باوفا
پانی پئے حسین کو خون جگر پئے
تم اٹھ کے پہلے پی لو تو بیکس پدر پئے

زعفر سے بولے پھر یہ امام فلک جناب
کس کو پکاروں میں کوئی دیتا نہیں جواب
دکھلا کے قبر چھوٹی سی، پھر یہ کیا خطاب
لایا ہے میرے واسطے گر کوئی جام آب
بھائی چھڑک دے اس مرے دلبر کی قبر پر
اکبر کی لاش پہ علی اصغر کی قبر پر

اس بیکسی سے جب شہ دیں نے کیا کلام
زعفر پکارا پیٹ کے ہے ہے مرا امام
سید غریب بیکس و مظلوم و تشنہ کام
لشکر میں پیٹنے لگے جنات بھی تمام
قربان بادشاہ کفن پوش ہو گئیں
پریاں تڑپ کے خاک پہ بیہوش ہو گئیں

غل پڑ گیا کہ قبلہ عالم ترے نثار
اے کبریا کے راز کے محرم ترے نثار
یہ رنج اور یہ داغ، یہ ماتم ترے نثار
اے فاطمہ کے غنچہ دہن ہم تم ترے نثار
ہر اک پری جو خاک سروں پر اڑاتی تھی
نوحے کی فاطمہ کی بھی آواز آتی تھی

گھبرا کے بولے زعفر جن سے امام دیں
لے جا کہ فاطمہ کی سواری بھی ہے قریں
گردن ہے کوئی دم میں بس اور خنجر لعیں
زینب نکل نہ آئے ترے سامنے کہیں
لله غل مچا کے نہ لشکر میں روئیو!
زعفر ہماری پیاس پہ اب گھرمیں روئیو!

مقتل سے روتا پیٹتا زعفر ہوا رواں
یاں گھر گئے لعینوں میں سردارِ دو جہاں
زخموں سے چور ہو گیا سب جسم ناتواں
گھوڑیسے جب گرے تو قیامت ہوئی عیاں
پاس ادب کیا نہ شہ مشرقین کا
سجدے میں تن سے کاٹ لیا سر حسین کا

زعفر قریب تھا کہ کسی نے یہ دی خبر
لے کٹ گیا بدن سے سر شاہ بحر و بر
زعفر نے پھر کے جانب مقتل جو کی نظر
دیکھا سناں پہ قبلہ کون و مکاں کا سر
ہلتا تھا عرش رانڈوں کی فریاد و آہ سے
سر ننگے نکلے آتے تھے سب خیمہ گاہ سے

روتا ہوا چلا سوئے صحرا وہ خستہ جاں
یہاں آئی لاش شاہ پہ زینب بصد فغاں
ہلتا تھا چرخ کرتی تھی جس وقت وہ بیاں
ہے ہے حسین ہائے شہنشاہ انس و جان
بھیا خیال زینب خستہ جگر نہیں
مقتل میں خواہر آئی ہے تم کو خبر نہیں

بس اے انیسؔ طول کسی کو نہیں پسند
ہر چشم گریہ ناک تو ہر دل ہے درد مند
مقبول ہو کوئی اگر اس مرثیے کا بند
رتبہ مرا بھی شہ کے غلاموں میں ہو بلند
ہوں مبتدی صحیح و غلط کی خبر نہیں
جس سے خطا نہ ہو وہ ملک ہے بشر نہیں
